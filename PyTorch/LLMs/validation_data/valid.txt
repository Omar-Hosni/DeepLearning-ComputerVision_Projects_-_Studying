الأمير الصُغير

الأمير الصُغير
تأليف: أنطوان دى سانت إكزوبيري
ت: هكتور فهمي
رواية باللهجة المصرية
الطبعة التانية:2021
رقم الإيداع: ٢٦٨٧١/٢٠٢١م
الترقيم الدولي: 5-9-85897-977-978
غلاف: زبير فارس

5ش الطيبرسي – قصر العيني- القاهرة
تليفون:0223682023
info@ellesegypte.com
جميع الحقوق محفوظة لدار هن elles وللمترجم
2021


الأمير الصُغير
أنطوان دى سانت إكزوبيري
ترجمة
هكتور فهمي
2021




مقدمة المترجم
الأمير الصُغير كان له دور كبير أوي في حياتي، وكل مرة كنت بارجع أقرا قصته، كنت بافهم وباتعلم منه حاجة جديدة. وكنت باتناقش أنا وصحابي إزاي الكاتب الفرنساوي العبقري أنطوان دو سانت إكزوبيري قدر يعمل بعد شاعري وفلسفي في حكاية تبان بسيطة، وكأنه عمل كتاب فلسفة متنكر في حدوتة أطفال.
وطبعا ماستغربتش لما عرفت إن الرواية دي بقت أكتر عمل أدبي إترجم واتباع في العالم. وإنها من وقت صدورها سنة 1943، إترجمت لحوالي 300 لغة ولهجة، واتباع منها أكتر من 145 مليون نسخة، منها أكتر من 12 مليون نسخة في فرنسا لوحدها، ده غير إنه لسه بيتباع منها حوالي 2 مليون نسخة كل سنة. ودي الحاجة إللي خلتها من أنجح الروايات في القرن العشرين.
 وعشان كل الأسباب دي لما فكرت أبتدي الترجمة، كانت هي أول قصة إخترتها من غير تردد.
لكن السؤال إللي كان دايما بيشغل بالي هو: «ليه الناس في مصر مايعرفوش الأمير الصغير كويس؟ وليه ماقاروش الرواية دي؟ ليه الكتاب ده مش واخد حقه؟» فقررت أعمل تجربة جديدة ماتعملتش قبل كده. قررت أترجم الكتاب بكلامنا المصري إللي الناس إحتارت تسميه لهجة والا لغة. عشان يبقى الأمير الصغير هو أول عمل من الأدب الفرنساوي يترجم للمصري. وهدفي من المحاولة دي هو إن الكتاب يقرب ويوصل لأكبر عدد من الناس، عشان يكون عندهم فرصة يعيشو ويحلمو مع رحلة الأمير الصغير زي ما حصل معايا. وباتمنى إن الكتاب ده يخلي كل واحد فينا يلاقي الطفل المستخبي جواه. وباتمنى كمان إن الأطفال، كل الأطفال، مهما كان عمرهم، يلاقو في الأمير الصغير الصاحب إللي بيخليهم يطيرو ويلفو الكواكب ويزورو النجوم. الصاحب إللي يغيرلهم شكل الدنيا ويدي لكل حاجة معنى. الصاحب إللي كلنا بندور عليه وإللي أنا لقيته في الأمير الصغير...
هكتور فهمي





إهداء لليون ڤيرس
أنا باطلب من الأطفال إنهم يسامحوني عشان أهديت الكتاب ده لواحد كبير. بس أنا عندي عذر حقيقي: الراجل الكبير ده هو أعز صاحب عندي في الدنيا. وعندي عذر تاني: الراجل الكبير ده ممكن يفهم كل حاجة، حتى كتب الأطفال. وعندي عذر تالت: الراجل الكبير ده ساكن في فرنسا وهو هناك جعان وبردان. وهو محتاج أوي لحد يحسسه إنه مش لوحده. ولو كل الأعذار دي مش كفاية، أنا حابب أهدي الكتاب ده للطفل إللي بعد كده بقى الراجل الكبير ده. فكل الكبار كانو في الأول أطفال. (بس قليلين منهم إللي لسه فاكرين). عشان كده هاصلح إهدائي:
إهداء لليون ڤيرس
لما كان لسه ولد صغير


الفصل الأول
في مرة، لما كان عندي ست سنين، شفت صورة روعة، في كتاب عن الغابات إللي ماحدش زارها قبل كده كان إسمه «قصص حقيقية». وكانت عبارة عن تعبان من نوع البوا بيبلع فهد. ودي نسخة من الرسمة.

كانو بيقولو في الكتاب: «تعابين البوا بيبلعو فريستهم كاملة من غير ما يمضغوها. ومش بيبقو قادرين يتحركو بعد كده، وبينامو لمدة ست شهور عشان يهضمو».
بعدها، فكرت كتير في مغامرات الأدغال، وأنا كمان نجحت إني أرسم أول رسمة بالألوان الخشب. رسمتي نمرة 1. إللي كان شكلها كده:

وريت التحفة بتاعتي للكبار وسألتهم إذا كانت رسمتي خليتهم يخافو.
ردو عليا وقالو: «إيه إللي يخوف في برنيطة؟»
رسمتي ماكانتش رسمة برنيطة. دي كانت رسمة تعبان بوا وهو بيهضم فيل. بعدها قررت إني أرسم تعبان البوا من جوه، عشان الكبار يقدرو يفهمو. عشان هما دايما محتاجين لشرح. رسمتي نمرة 2 كان شكلها كده:

الكبار نصحوني إني أسيبني من رسومات تعابين البوا من جوه وبره، وأهتم أحسن بالجغرافيا، والتاريخ، والحساب، والنحو. بالطريقة دي إتخليت عن مستقبل هايل في الرسم وأنا عندي ست سنين. أحبطني فشل رسمتي نمرة 1 ورسمتي نمرة 2. الكبار مش بيفهمو أي حاجة أبدا لوحدهم، ودي حاجة متعبة بالنسبة للأطفال، عشان لازم دايما دايما يشرحولهم.
عشان كده، إضطريت أختار شغلانة تانية واتعلمت أسوق الطيارات. وطرت تقريبا في كل حتة في العالم. والجغرافيا بالتحديد خدمتني كتير. كنت باقدر أفرق بين الصين وأريزونا، من أول بصة. ودي طبعا حاجة مفيدة جدا لو تهت بالليل.
بكده، وخلال حياتي، إتعرفت على ناس مهمين أشكال وألوان. وعاشرت الكبار مدة طويلة. وشفتهم من قريب أوي. ده كله ماغيرش رأيي فيهم كتير.
لما كنت باقابل واحد منهم باين عليه أنه فاهم، كنت باختبره برسمتي نمرة 1 إللي كانت معايا على طول. كنت باحاول أعرف لو كان بيفهم بجد والا لأ. لكن كان دايما بيجاوبني: «دي برنيطة.» وفي الساعة دي، ماكنتش باكلمه لا عن تعابين البوا، ولا عن الغابات إللي ماحدش زارها قبل كده، ولا عن النجوم. وكنت بانزل لمستواه. كنت باكلمه عن لعبة البريدچ، وعن الجولف، وعن السياسة، أو عن الكراڨاتات. وبكده الكبار كانو بيبقو مبسوطين أوي إنهم إتعرفو على راجل عاقل جدا زيي.



الفصل التاني
بكده عشت وحيد، من غير حد أتكلم معاه بجد، لغاية ست سنين فاتت، لما الطيارة بتاعتي إتعطلت في الصحرا الكبرى. حاجة باظت في الموتور. وعشان ماكانش معايا لا ميكانيكي ولا ركاب، جهزت نفسي إن أنا أحاول أنجح، لوحدي، في عملية تصليح صعبة زي دي. كانت بالنسبالي مسألة حياة أو موت. كان معايا ماية يادوب تكفيني للشرب تمن تيَّام.
أول ليلة بقى، نمت على الرمل، على بعد ألف كيلومتر من أي مكان فيه ناس. كنت فعلا معزول أكتر من واحد بيصارع الغرق على مركب صغير في وسط المحيط. فتخيلو بقى مفاجئتي، مع طلوع النهار، لما صوت صغير غريب بيصحيني ويقول:
- من فضل حضرتك... إرسملي خروف!
- نعم!
- إرسملي خروف...
نطيت وقفت على حيلي زي ما اكون إتكهربت. دعكت عينيا كويس. وبصيت كويس. وشفت طفل صغير مدهش جدا وبيبحلق فيا. وده أحسن بورتريه، نجحت إني أرسمهوله بعديها. لكن رسمي، بكل تأكيد، أقل روعة بكتير من الشكل الحقيقي. بس الغلطة مش غلطتي. الكبار هما إللي ضيعو مستبقلي في الرسم، لما كان لسه عندي ست سنين، وماتعلمتش أرسم أي حاجة غير تعابين البوا من بره ومن جوه.
بصيت بقى للظهور العجيب ده وعينيا مبرقة من الدهشة. ماتنسوش إن أنا على بعد ألف كيلومتر من أي منطقة فيها ناس. ومع كده الولد مش باين عليه إنه تايه، ولا إنه ميت من التعب، ولا إنه ميت من الجوع، ولا إنه ميت من العطش، ولا إنه ميت من الخوف. مش باين عليه أي حاجة تقول إنه ولد تايه في وسط الصحرا، على بعد ألف كيلومتر من أي منطقة فيها ناس. ولما نجحت أخيرا إني أتكلم قلت له:
- بس... إنت بتعمل إيه هنا؟
راح مكرر إللي قاله بشويش، زي ما يكون الموضوع جد جدا:
- من فضل حضرتك... إرسملي خروف...
لما اللغز يكون محير للدرجة دي، مش ممكن تكون عندنا الجرأة إننا مانسمعش الكلام. وعلى قد غرابة الموضوع بالنسبالي، وإن ده كله بيحصل على بعد ألف كيلومتر من أي حتة حد عايش فيها، وفي وسط خطر الموت، طلعت من جيبي ورقة وقلم حبر. لكن إفتكرت إني مادرستش غير الجغرافيا، والتاريخ، والحساب، والنحو، فقلت للولد الصغير (وأنا باين عليا شوية العكننة) إني مابعرفش أرسم. فرد عليا:
- مش مهم. إرسملي خروف.
بما إن أنا عمري ما رسمت خروف، رسمتله رسمة من الإتنين إللي مابعرفش أرسم غيرهم. رسمت تعبان البوا من بره.
وقد إيه إتصدمت لما سمعت صاحبنا الصغير صرخ وقال:
- لأ! لأ! مش عايز فيل جوه تعبان. تعبان البوا خطر جدا، والفيل هيعملي زحمة. أنا المكان عندي ضيق. أنا محتاج خروف. إرسملي خروف.
فرسمتله الخروف ده:

دقق فيه كويس وقال بعدها:
- لأ! الخروف ده عيان من أولها. إعملّي واحد تاني.
فرسمتله واحد غيره:

فابتسم صديقي إبتسامة ظريفة، وقالّي وكأنه مسامحني على جهلي:
- إنت شايف كويس إن ده مش خروف... ده كبش. ده عنده قرون...
فعدت الرسمة كمان مرة:

لكن إترفضت زي إللي قبلها:
- الخروف ده عجوز أوي. أنا عايز واحد يعيش كتير.
وساعتها صبري نفد، عشان كنت مستعجل إني أبتدي أفك الموتور بتاعي، فشخبطتله الرسمة دي:

وقلت له:
- دي العلبة. جواها الخروف إللي إنت عايزه.
لكن إندهشت بجد لما شفت القاضي الصغير بتاعي وشه نَوَّر وقال:
- هو ده بالظبط إللي كنت عايزه! تفتكر الخروف ده هيحتاج حشيش كتير؟
- ليه؟
- عشان المكان عندي صغير أوي.
- أكيد هيكفيه. أنا إديتك خروف صغير جدا.
راح قرب راسه من الرسمة وقال:
- مش صغير للدرجة دي... بص! ده نام...
وبالطريقة دي إتعرفت على الأمير الصغير.

وده أحسن بورتريه، نجحت إني أرسمهوله بعديها
 
الفصل التالت
إحتجت مدة طويلة عشان أفهم هو جاي منين. الأمير الصغير، كان بيسألني أسئلة كتيرة أوي، وبيتهيألي إنه عمره ما بياخد باله إن أنا كمان باسأل. لكن شوية كلمات نطقها بالصدفة، هي إللي واحدة واحدة، كشفتلي كل حاجة. مثلا، لما لمح لأول مرة الطيارة بتاعتي (مش هارسم طيارتي، عشان دي رسمة معقدة أوي بالنسبالي) سألني:
- إيه البتاعة دي؟
- دي مش بتاعة. دي بتطير. دي طيارة. دي الطيارة بتاعتي.
وكنت فخور أوي إني أعرفه إن أنا باطير. ساعتها صرخ وقال:
- إزاي! إنت وقعت من السما؟
رديت بتواضع:
- أيوه.
- ياه! عجيبة...
وضحك الأمير الصغير ضحكة عالية أوي، ضحكة غاظتني أوي. أنا ماباحبش حد يستخف بالمصايب إللي بتحصلّي. ولما خلص ضحك قال:
- يعني إنت كمان جاي من السما! إنت من أنهي كوكب؟
فقفشت على طول طرف الخيط، في لغز وجوده، واستجوبته بسرعة:
- يعني إنت جاي من كوكب تاني؟
بس هو ماجاوبنيش. هز راسه بالراحة، ومن غير ما يشيل عينه من على الطيارة بتاعتي، وقال:
- صحيح، بالبتاعة إللي إنت كنت راكبها دي، مش ممكن تكون جاي من حتة بعيدة أوي.
بعدها سرح بعيد لمدة طويلة. وراح مطلع الخروف بتاعي من جيبه، ودخل في حالة تأمل للكنز بتاعه إللي ماسكه في إيده.

إنتم متخيلين قد إيه حيرني، النص سر إللي كشفهولي عن «الكواكب التانية». فصممت بقى إني أعرف عنه أكتر:
- إنت جاي منين يا أستاذ يا صغير؟  و«عندك» ده فين؟ عايز تاخد الخروف بتاعي على فين؟
جاوبني بعد سكوت مليان تفكير:
- أحسن حاجة في العلبة إللي إنت إديتهالي، إنها تنفع تبقى بيته بالليل.
- طبعا أكيد. ولو إنت كويس، هاديك كمان حبل عشان تربطه بالنهار. وكمان خشبة تدقها في الأرض.
باين إن العرض بتاعي صدم الأمير الصغير:
- أربطه؟ إيه الفكرة العجيبة دي!
- أصل إنت لو ماربطتوش، ممكن يروح في أي حتة، وهيضيع...
وساعتها صاحبي ضحك تاني من قلبه:
- وإنت عايزه يروح فين؟
- في أي حتة. ياخد في وشه ويمشي...
راح الأمير الصغير معلق بغيظ على كلامي وقال:
- مش مشكلة، الدنيا عندي صغيرة أوي!
وكمل كلامه بطريقة بيتهيألي إني لمحت فيها شوية حزن:
- لو أخد في وشه ومشي على طول مش هيروح بعيد أوي...

 
الفصل الرابع
بالطريقة دي عرفت حاجة تانية مهمة أوي: إن الكوكب الأصلي بتاعه يادوب أكبر شوية من البيت!
الموضوع ده أنا ماستغربتلوش جامد. عشان أنا كنت عارف إن غير الكواكب الكبيرة إللي بنديها أسامي معروفة زي الأرض، والمشترى، والمريخ، والزهرة، فيه غيرهم آلاف الكويكبات الصغيرة جدا. صغيرة لدرجة إننا بنلاحظهم بصعوبة شديدة حتى بالتلسكوبات. ولما عالم فلك يكتشف كويكب منهم، بيديله نمرة بدل الإسم. بيسميه مثلا: «الكويكب 3251».
عندي أسباب وجيهة تخليني أعتقد إن الكوكب إللي جاي منه الأمير الصغير هو الكويكب B 612. الكويكب ده ماتلمحش غير مرة واحدة بالتلسكوب، سنة 1919، لمحه عالم فلك تركي.

وساعتها عمل عرض كبير وأثبت إكتشافه في مؤتمر دولي للفلك. بس ماحدش صدقه بسبب هدومه. هما الكبار كده.

ولحسن الحظ، جه ديكتاتور تركي وأنقذ سمعة الكويكب B 612 لما فرض على شعبه إنهم يلبسو لبس أوروبي تحت التهديد بالإعدام. عالم الفلك عاد تاني عرض إكتشافه سنة 1920، وهو لابس أخر شياكة. والمرة دي كل الناس إتفقو معاه على نفس رأيه.

لما حكيتلكم كل التفاصيل دي عن الكويكب B 612 ولما إديتلكم رقمه، ده كان بسبب الكبار. الكبار بيحبو الأرقام. لما بتكلموهم عن صاحب جديد، مش بيسألوكم أبدا عن الحاجات الضرورية. مش بيقولولكم أبدا: «صوته عامل إزاي؟ إيه اللعب إللي بيفضلها؟ يا ترى بيحب تجميع الفراشات؟» لكن بيسألوكم «عنده كام سنة؟ عنده كام أخ؟ وزنه قد إيه؟ باباه بيقبض كام؟» ساعتها بس بيفتكرو إنهم إتعرفو عليه. لو قلتو للكبار: «أنا شفت بيت جميل مبني بطوب لونه بمبي، وعلى شبابيكه ورد وعلى السطوح بتاعه فيه حمام...» مش هيقدرو يتخيلو شكل البيت ده. لازم يتقالّهم: «أنا شفت بيت تمنه مليون جنيه.» في الحالة دي هيصرخو ويقولوا: «ده تحفة!»
نفس الكلام، لو قلتولهم: «دليل وجود الأمير الصغير إنه كان زي القمر، وإنه كان بيضحك، وإنه كان عايز خروف. ولما حد يكون عايز خروف، ده دليل على إنه موجود» هيهزو كتافهم ويعاملوك على إنك عيل! لكن لو قلتولهم: «الكوكب إللي جاي منه الأمير الصغير هو الكويكب B 612» هيقتنعو على طول، وهيسبوك في حالك ويريحوك من أسئلتهم. هما كده. ومش لازم يتزعل منهم ولا يتلام عليهم. الصغيرين لازم يكونو متسامحين مع الكبار.
لكن، طبعا، الناس إللي فاهمين الدنيا زينا، بيتريقو جامد على الأرقام! كنت أتمنى أبتدي القصة دي على طريقة حواديت العفاريت. كنت حابب أقول:
«كان ياما كان، كان فيه أمير صغير عايش على كوكب، يادوب أكبر منه بحبة، وكان محتاج لصاحب...» وبالنسبة للناس إللي فاهمين الحياة، كانو هيحسو إن الموضوع حقيقي أكتر...
أنا حاسس بحزن جامد وأنا باحكي الذكريات دي. عشان أنا ماحبش إن كتابي يتقري على إنه حاجة هايفة. فاتت ست سنين فعلا من ساعة ما صاحبي روح ومعاه الخروف بتاعه. ولما حاولت أوصفه هنا، ده كان عشان مانساهوش. حاجة محزنة إن الواحد ينسى صاحبه. مش أي حد بيبقى عنده صاحب. وكنت ممكن أبقى زي الكبار إللي مش بيهتمو إلا بالأرقام. عشان كده كمان إشتريت بقى علبة ألوان وأقلام رصاص. صعب أوي إني أرجع للرسم تاني في سني ده، وخصوصا لو ماكانش عندي أي محاولات غير بتاعت التعبان من بره والتعبان من جوه، لما كان عندي ست سنين! طبعا هاحاول أعمل بورتريه يشبهه على قد ما اقدر. بس مش متأكد أوي إني هانجح. مرة رسمة تطلع شبهه والتانية مالهاش دعوة بيه. وكمان باغلط في طوله شوية. هنا مثلا الأمير الصغير طويل أوي. وهناك قصير أوي. ومش متأكد من لون بدلته. فباخَبَّط شوية كده وشوية كده، ولكن أحسن من مافيش. كمان باغلط في شوية تفاصيل مهمة أكتر. بس ده لازم يتغفر لي. صديقي ماكانش بيديني أبدا أي تفسيرات. يمكن كان فاكرني زيه. لكن لسوء حظي، أنا ماعرفش أشوف الخرفان إللي جوه العلب. أنا يمكن أكون زي الكبار شوية. الظاهر إني باعجز.

الفصل الخامس
كل يوم كنت باعرف حاجة جديدة عن الكوكب، عن السفر، عن الرحلة. كانت بتبان واحدة واحدة، بالصدفة مع ردود الأفعال. وبالطريقة دي، عرفت في تالت يوم، مأساة شجر البَاوُبَاب العملاق.
المرة دي كمان، إللي عرفته كان بفضل الخروف، عشان الأمير الصغير سألني فجأة، وكأن شك فظيع سيطر عليه:
- هو صحيح الخرفان بتاكل الشجر الصغير، مش كده؟
- أيوه صح.
- هيه! أنا فرحان.
مافهمتش ليه مهم للدرجة دي إن الخرفان تاكل الشجر الصغير. لكن الأمير الصغير كمل:
- يبقى بالتالي بياكلو كمان شجر الباوباب.
شرحت للأمير الصغير إن الباوباب مش شجر صغير، دي الشجرة الواحدة منها ممكن تبقى كبيرة قد القلعة، ولو أخد معاه حتى قطيع أفيال، القطيع ده مش هيجيب طرف شجرة باوباب واحدة.
فكرة قطيع الأفيال ضحكت الأمير الصغير:
- لازم نرسهم فوق بعض...

وبعدها علق على كلامي بكل حكمة:
- شجر الباوباب، قبل ما يكبر، بيكون في الأول صغير.
- مظبوط! بس إنت ليه عايز الخرفان بتوعك ياكلو الباوباب الصغير؟
فجاوبني: «ما الموضوع واضح!» وكأن الحكاية باينة زي الشمس. واحتجت ذكاء خارق عشان أفهم لوحدي المشكلة دي.
في الواقع، على الكوكب بتاع الأمير الصغير، زيه زي كل الكواكب التانية، فيه زرع مفيد وزرع مؤذي. وبالتالي فيه بزور الزرع المفيد وفيه بزور الزرع المؤذي. لكن البزور لا حد بيشوفها ولا حد بيحس بيها. بتكون نايمة في بطن الأرض لحد ما يخطر على بال واحدة فيهم إنها تصحى. ساعتها بتتمطع، وتبتدي تدور على الشمس وهى مكسوفة، وتطلَّعلنا عود رقيق صغير مافيش خطر منه. لو طلع عود فجل أو غصن ورد بلدي، ممكن يتساب يكبر زي ما هو عايز. لكن لو طلع زرع مؤذي، لازم الزرعة تتشال أول ما تتعرف وفي أسرع وقت. وفي الحقيقة كان فيه بزور بشعة على كوكب الأمير الصغير... كان فيه بزور شجر الباوباب. أرض الكوكب كانت مليانة. والباوباب بالذات لو سيبناله شوية، مستحيل نخلص منه أبدا بعد كده. وبيحتل الكوكب كله. وبيخرمه بجذوره. ولو كان كوكب صغير أوي، ولو كان فيه باوباب كتير أوي، ممكن شجر الباوباب يفرقع الكوكب.

«دي مسألة إلتزام، ده إللي قالهولي الأمير الصغير بعد كده. زي ما بنغسل أسنانا ونسرح شعرنا الصبح، لازم كمان ننضف الكوكب بعناية وإهتمام. ضروري الواحد يلزم نفسه إنه يشيل الباوباب بانتظام أول ما يقدر يفرق بينه وبين الورد، لأنهم بيكونو شبه بعض أوي وهما لسه صغيرين. دي شغلانة مملة موت، بس سهلة على الأخر.»
وفي يوم نصحني إني أصمم على رسم رسمة حلوة، تنجح إنها تخلي الموضوع ده يدخل في دماغ الأولاد عندنا. وقالّي «ده ممكن ينفعهم أوي لو في يوم حبو يسافرو. ساعات مابيبقاش فيه ضرر لو أجلنا شغل النهارده لبكره. بس دايما التأجيل ده بيبقى كارثة، لو الشغل له علاقة بشجر الباوباب. أنا كنت أعرف كوكب ساكنه واحد كسلان. أهمل تلات عيدان...»
وعلى حسب توجيهات الأمير الصغير، رسمت الكوكب ده. أنا عموما ماباحبش أعمل فيها واعظ. بس قليلين إللي يعرفو خطر شجر الباوباب، ولو الواحد تاه على كويكب، المخاطر إللي ممكن يتعرضلها ممكن تكون فظيعة، لدرجة إن المرة دي غيرت إللي أنا متعود عليه. وباقول: «يا ولاد! خلو بالكم من الباوباب!» أنا هريت نفسي شغل على الرسمة إللي تحت دي عشان أحذر أصحابي من الخطر إللي حواليهم من زمان، الخطر إللي أنا وهما ماكناش نعرف حاجة عنه. الدرس إللي كان لازم أخليه يوصل كان يستاهل. يمكن تكونو بتسألو نفسكم: ليه مافيش في الكتاب ده رسمة بنفس عظمة رسمة الباوباب؟ الجواب بسيط على الأخر: أنا حاولت بس ماقدرتش أنجح. لكن لما رسمت الباوباب مشاعري هي إللي كانت بتحركني.


الفصل السادس
ياه! يا أمير يا صغير، حبة حبة، فهمت حياتك الحزينة. قعدت مدة طويلة مافيش حاجة تسليك غير غروب الشمس ورقته. أنا عرفت التفاصيل الجديدة دي، رابع يوم الصبح، لما قلتلي:
- باحب أوي غروب الشمس. تعالى نروح نشوف غروب...
- ماشي، بس لازم نستنى...
- نستنى إيه؟
- نستنى لما الشمس تغرب.
في الأول كان باين عليك إنك مستغرب جدا، وبعدين ضحكت من نفسك. وقلت لي:
- أنا لسه فاكر نفسي في البيت عندي!
في الحقيقة، وزي ما كل الناس عارفة، لما الدنيا بتبقى الضهر في أمريكا، الشمس بتكون بتغرب في فرنسا. ولو عايزين نشوف الغروب، كل إللي محتاجينه إننا نقدر نروح فرنسا في دقيقة واحدة. لكن لسوء الحظ فرنسا بعيدة أوي. لكن على كوكبك المحندق، يكفيك إنك تشد الكرسي بتاعك كام خطوة. وساعتها كل مرة تحب تشوف الشمس وهي بتغيب، هاتشوفها...
- في يوم، إتفرجت على الغروب تلاتة وأربعين مرة!
وبعدها بشوية كملت كلامك وقلت:
- إنت عارف... لما نكون زعلانين أوي، بنحب غروب الشمس...
- إنت كنت زعلان أوي للدرجة دي في اليوم بتاع التلاتة وأربعين مرة؟
لكن الأمير الصغير ماردش.

الفصل السابع
اليوم الخامس، وبرضو بفضل الخروف، إنكشفلي سر حياة الأمير الصغير. سألني فجأة، ومن غير مقدمات، وكأن سكوته كان نتيجة حيرة كبيرة جواه:
- الخروف، لو بياكل العيدان، يعني بياكل الورود كمان؟
- الخروف بياكل كل إللي بيقابله.
- حتى الورود إللي عندهم شوك؟
- حتى الورود إللي عندهم شوك.
- يبقى الشوك، لازمته إيه؟
أنا ماكنتش عارف رد سؤاله. وكنت مشغول بفك مسمار معصلج جامد في الموتور بتاعي. كنت قلقان أوي عشان إبتدى يبان إن العطل صعب جدا، وماية الشرب إللي بتخلص خلتني أبتدي أخاف من إللي ممكن يحصل.
- الشوك، لازمته إيه؟
الأمير الصغير لما بيسأل سؤال عمره ما بيتنازل عنه أبدا ولا حتى مرة واحدة في حياته. كنت متغاظ من المسمار ورديت بأي كلام:
- الشوك، مالوش لازمة، ده مجرد شر من الورود!
- ياه!
لكن بعد ما سكت شوية رد عليا بنوع من الغضب:
-أنا مش مصدقك! الورود ضعيفة وساذجة كمان. هما بيحاولو يطمنو نفسهم بأي طريقة. دول فاكرين نفسهم فظاع بالشوك بتاعهم...
ماردتش بأي حاجة. كنت باقول لنفسي في اللحظة دي: «لو المسمار ده عصلج أكتر من كده، هاديله خبطة بالشاكوش تطلعه». ساعتها الأمير الصغير شَوِّش كمان مرة على أفكاري:
- إنت تفتكر، إن الورود...
- لأ! لأ! مافتكرش أي حاجة! أنا رديت أي كلام. أنا مشغول بحاجات مهمة!
بصلي وهو مستغرب.
- بحاجات مهمة!
كان باصصلي، والشاكوش في إيدي، وصوابعي سودة من الشحم، وكنت مُوَطِّي على حاجة شكلها وحش أوي بالنسباله.
- إنت بتتكلم زي الكبار!
كلامه خلاني أتكسف من نفسي شوية. لكن هو كمل بقسوة:
- إنت بتلخبط كل حاجة... إنت بتخلط كل حاجة!
كان فعلا هيفرقع من الغيظ. وشعره الدهبي كان بيتهز في الهوا:
- كنت أعرف كوكب فيه راجل مِحْمِر. عمره ما شم وردة. عمره ما بص على النجوم. عمره ما حب حد. عمره ما عمل حاجة غير الحسابات. طول النهار بيكرر نفس إللي إنت بتقوله: «أنا راجل مهم! أنا راجل مهم!» وده كان بيخليه يتنفخ من كتر الغرور. لكن ده مش إنسان. ده بطيخة.
- ده إيه؟
- بطيخة!
الأمير الصغير كان لونه في الوقت ده إتغير من كتر العصبية.
- من ملايين السنين الورود بيصنعو شوك. وبالرغم من ده، من ملايين السنين الخرفان بتاكل الورود. ودي مش حاجة مهمة إننا ندور عشان نفهم ليه الورود بيتعبو نفسهم للدرجة دي عشان يصنعو شوك مالوش أي لازمة؟ مش مهم الحرب إللي بين الخرفان والورود؟ مش ده أهم من حسابات واحد راجل تخين ووشه أحمر؟ ولو أنا كنت أعرف وردة مافيش زيها في الدنيا، مش موجود منها في أي حتة، غير على الكوكب بتاعي، وخروف صغير، في يوم الصبح ممكن يدمرها، كده، بخبطة واحدة، من غير حتى ما ياخد باله من إللي هو بيعمله، ده مش مهم!
ووشه إحمَّر وكمل:
- لو فيه واحد بيحب وردة مافيش منها غير نسخة واحدة في وسط ملايين وملايين النجوم، ده كفاية إنه يخليه سعيد بمجرد إنه يبصلهم. بيقول لنفسه: «الوردة بتاعتي موجودة في حتة هنا...» لكن لو الخروف أكل الوردة، هيبقى بالنسباله زي ما تكون كل النجوم إنطفت فجأة! ودي مش حاجة مهمة دي!
وماقدرش يقول حاجة أكتر من كدة. وإنفجر فجأة في العياط. والدنيا كانت لَيِّلت. سبت عِدِّتي. شفت كل حاجة تافهة جدا، شاكوشي، ومسماري، والعطش وحتى الموت. عشان فيه على نجمة، على كوكب، الكوكب بتاعي، الأرض، فيه أمير صغير لازم أصالحه! أخدته في حضني. طبطبت عليه. قلت له: «الوردة إللي بتحبها مش في خطر... أنا هارسم كمامة للخروف بتاعك... أنا هارسملك درع للوردة بتاعتك... أنا ها...» ماكنتش عارف أقول إيه. كنت حاسس إني عبيط أوي. ماكنتش عارف أوصلله إزاي أو حتى إزاي أقرب منه... قد إيه غامض جدا، عالم الدموع.

 


 
الفصل التامن
بسرعة، إبتديت أتعرف أكتر على الوردة دي. على كوكب الأمير الصغير، كان فيه دايما ورود بسيطة جدا، عندهم صف ورق واحد، ماكانوش بياخدو مكان كبير، وماكانوش بيزعجو حد. كانو بيظهرو الصبح وسط الحشيش وبعدها بيدبلو بالليل. لكن في يوم، الوردة التانية دي نبتت من بزرة ماحدش عارف جت منين، والأمير الصغير راقب من قريب أوي العود ده إللي ماكانش بيشبه باقي العيدان التانية. كان ممكن يكون نوع جديد من الباوباب. لكن الزرعة الصغيرة بطلت تكبر وإبتدت تخلق وردة. في الوقت ده، الأمير الصغير كان بيتفرج عليها، ومن حجمها كان حاسس إن هيظهر منها معجزة، لكن الوردة فضلت مدة طويلة في الخفا، بتحضر نفسها وبتتزوق جوه أوضتها الخضرا. كانت بتختار ألوانها بعناية. كانت بتلبس بشويش، وكانت بتظبت ورقها ورقة ورقة. ماكانتش عايزة تخرج مكرمشة ومنعكشة. ماكانتش عايزة تظهر إلا في أجمل صورها. أيوه! كانت دلوعة على الأخر. مكياچها الغامض إستمر أيام وأيام. وأخيرا في يوم، الصبح ساعة طلوع الشمس بالظبط، بينت نفسها.
وبعد ما عملت كل ده بمنتهى الدقة، قالت وهي بتتاوب:
- ياه! أنا لسه يادوب صاحية... ماعلش أعذرني... أنا لسه ماتسرحتش...
الأمير الصغير ماقدرش يخبي إعجابه:
- قد إيه إنتي جميلة!
ردت عليه وقالت:
- مش كده؟ مع إني لسه مولودة وقت لما الشمس إتولدت...

الأمير الصغير إستنتج على طول إنها ماكانتش متواضعة أوي، لكن كانت ساحرة!
بعدها قالتله على طول:
- بيتهيألي ده وقت الفطار، يا ترى طيبتك هتخليك تهتم إنك تاخد بالك مني...
الأمير الصغير جاب رشاش ماية وهو متلخبط على الأخر، وسقى الوردة.

وبالطريقة دي إبتدت تعذبه بغرورها الصعب. مثلا، في يوم، وهي بتكلمه عن الأربع شوكات بتوعها، قالت للأمير الصغير:
- ممكن النمور تيجي بمخالبها الكبيرة!

الأمير الصغير وضح لها:
- مافيش نمور على كوكبي، وكمان النمور مش بتاكل الحشيش.
ردت الوردة بشويش:
- أنا مش حشيش.
- سامحيني...
- النمور مش بيخوفوني في حاجة، لكن تيارات الهوا بترعبني. ماعندكش پرڤان؟
الأمير الصغير قال جواه: «بتترعب من تيارات الهوا... مافيش حاجة كده، مافيش زرع بيخاف من الهوا. دي وردة معقدة أوي...»
- لما يجي الليل، غطيني بغطا إزاز. الدنيا عندك برد أوي. المكان عندك مش مريح. المكان إللي أنا جاية منه...
لكن قطعت كلامها. هي لما جت كانت بزرة. مش ممكن تكون عرفت أي عالم تاني. واتكسفت من نفسها لما إتفجئت إنها طلعت كذبة ساذجة كده، وكحت مرتين تلاتة، عشان تحسس الأمير الصغير إنه غلطان:
- فين الپرڤان؟ ...
- كنت هاجيبه بس كنت باتكلم معاكي!
وخلت نفسها تكح بالعافية عشان توجعله ضميره.

وبكده، وبالرغم من صدق حبه ليها، إبتدي الأمير الصغير يشك فيها بسرعة. وأخد كلامها إللي مالوش معنى على إنه جد، وفضل حزين.
في يوم فضفضلي:
«ما كنتش لازم أسمع كلامها، ماحدش لازم يسمع كلام الورود. لازم نبصلهم ونشمهم بس. الوردة بتاعتي عطرت كوكبي، بس ماكنتش عارف أستمتع بيها. حكاية المخالب غاظتني جدا، مع إنه كان المفروض تخليها تصعب عليا...»
وفضفضلي كمان وقال:
«ماكنتش قادر أفهم أي حاجة! كنت لازم أحكم على تصرفاتها مش على كلامها. هي عطرتني ونورتني. ماكنتش لازم أهرب! كنت لازم أشوف رقتها المتدارية ورا مكرها. الورود متناقضين جدا! لكن أنا كنت صغير أوي عشان أعرف أحبها.»




الفصل التاسع

أفتكر إنه إستفاد من هجرة الطيور عشان يهرب معاهم. ونهار يوم سفره، رتب الكوكب بتاعه كويس. نضف بعناية البراكين بتاعته الشغالة. كان عنده بركانين شغالين. كانو مفيدين بالنسباله عشان كان بيسخن عليهم فطاره. وكان عنده كمان بركان مطفي. لكن، زي ما كان بيقول، «ماحدش عارف!» فاحتياطي برضو، نضف البركان المطفي كمان. عشان لو البراكين إتنضفت كويس، بتغلي بشويش وبانتظام، من غير ما تعمل إنفجارات. طبعا على الأرض بتاعتنا، إحنا حجمنا صغير أوي مايسمحش إننا ننضف البراكين. عشان كده بيسببولنا كمية مشاكل كبيرة.

الأمير الصغير شال كمان، بحزن، أخر باوباب نَبِّت. كان فاكر نفسه مش هيرجع تاني أبدا. لكن في النهار ده، كل الشغل المعتاد كان بالنسباله مريح جدا. ولما سقى الوردة لأخر مرة، وجهز الغطا الإزاز عشان يحميها بيه، إكتشف قد إيه كان نفسه يعيط.
قال للوردة:
- الوداع.
لكن هي ماردتش عليه. فكرر كلامه:
- الوداع.
الوردة كحت. بس المرة دي مش بسبب الزكام. وبعدها قالت له:
- أنا كنت عبيطة. سامحني. حاول تبقى سعيد.
هو إتفاجىء إنها مالامتوش. ووقف في مكانه مرتبك، وفي إيده الغطا. ماكانش فاهم رقتها اللطيفة. وهي قالتله:
- أيوه أنا باحبك. بس إنت ماعرفتش أي حاجة عن الموضوع ده، ودي غلطتي أنا. لكن كل ده مالوش أي أهمية. وإنت كمان كنت عبيط زيي. حاول تبقى سعيد... وسيبك من الغطا ده. أنا مش عايزاه.
- لكن الهوا...
- أنا مش عيانة أوي كده... هوا الليل المنعش مفيد ليا. أنا وردة.
- لكن الوحوش...
- لو أنا عايزة أتعرف على الفراشات يبقى لازم أستحمل دودة أو إتنين. أنا سمعت إن الفراشات حلوين أوي. وإلا، مين إللي هيزورني؟ إنت هتكون بعيد. أما بالنسبة للوحوش الكبيرة، أنا مش باخاف منهم. أنا عندي ضوافري.
ووريتله بسذاجة الأربع شوكات بتوعها. وكملت كلامها:
- ماتتلكعش كده، دي حاجة تنرڤز. إنت قررت تسافر. يلا إمشي.
قالتله كده عشان ماكانتش عايزاه يشوفها بتعيط. كانت فعلا وردة مغرورة أوي...







الفصل العاشر
هو كان ساكن في منطقة الكويكبات 325، 326، 327، 328، 329 و330. وابتدا رحلته بزيارتهم عشان يدور على حاجة تشغله وعشان يتعلم.
أول كوكب زاره، كان ساكن عليه ملك. كان لابس فرو وحرير، وكان قاعد على عرش بسيط جدا، لكن في نفس الوقت عظيم. وأول ما الملك لمح الأمير الصغير، صرخ:

- ياه! أهو واحد من الرعية.
والأمير الصغير سأل نفسه:
«إزاي ممكن يعرفني مع إنه ماشافنيش قبل كده!»
ماكانش يعرف إن الدنيا سهلة أوي بالنسبة للملوك. كل البشر رعايا. والملك إللي كان فخور أوي إنه هيعمل ملك على حد، قالّه:
- قرب عشان أشوفك كويس.
الأمير الصغير دور بعينيه على حتة يقعد فيها، لكن البالطو الفرو الفخم كان زاحم الكوكب كله. ففضل واقف، ومن تعبه، إتتاوب. فالسلطان قالّه:
- مش من الذوق إنك تتاوب قدام ملك. أنا بامنعك.
فرد الأمير الصغير وهو مرتبك على الأخر:
- أنا مش قادر أمسك نفسي، أنا جاي من سفر طويل ومانمتش...
- في الحالة دي، أنا بأمرك تتاوب. أنا من سنين ماشفتش حد بيتاوب. أنا عندي فضول أشوف الحكاية دي. يلا! إتاوب كمان. ده أمر.
الأمير الصغير وشه إحْمَّر وقال:
- دي حاجة تكسف... أنا مابقتش قادر...
- إحم! إحم! يبقى أنا... أنا بأمرك تتاوب شوية وشوية...
وبرطم الملك حبة وبان عليه الزعل.
عشان أكتر حاجة تهم الملك إن سلطته تُحْتَرَم. هو مايستحملش إن حد مايسمعش كلامه. كان سلطانه مطلق. ولكن، عشان هو كان ملك كويس، ماكانش بيؤمر إلا الأوامر المعقولة، والمقدور عليها. وكان بيقول بحكمة:
«لو أمرت قائد إنه يتحول لطائر النورس، والقائد ماسمعش كلامي، ماتبقاش غلطة القائد. دي تبقى غلطتي أنا.»
الأمير الصغير إستفسر بخجل:
- ممكن أقعد؟
رد الملك وهو بيسحب ديل البالطو الفرو بتاعه بعظمة، وقال:
- أنا بأمرك إنك تقعد.
لكن الأمير الصغير كان مستغرب. الكوكب كان صغير جدا. يا ترى الملك كان بيحكم مين؟ فقالّه:
- مولاي، ممكن تسمحلي أسألك...
فرد الملك بسرعة:
- أنا بأمرك تسألني.
- مولاي... حضرتك بتحكم مين؟
فرد الملك ببساطة:
- باحكم كل حاجة.
- كل حاجة؟
بحركة من إيده، شاور الملك على الكوكب بتاعه، وعلى الكواكب التانية، وعلى النجوم. فالأمير الصغير قال:
- كل ده؟
رد الملك:
- كل ده...
عشان سلطانه ماكانش بس سلطان مطلق ده كان سلطان على الكون كمان.
- والنجوم بتسمع كلامك؟
- طبعا، بيسمعو الكلام على طول، أنا ماسمحش بعدم سمعان الكلام.
الأمير الصغير إندهش من القدرة دي. لو كانت عنده هو، كان ممكن يتفرج، مش بس على أربعة وأربعين، لأ على إتنين وسبعين، أو حتى مية، أو ممكن متين غروب، من غير ما يحتاج إنه يشد الكرسي بتاعه أبدا! وزي ما يكون حس بشوية حزن بسبب ذكريات الكوكب بتاعه إللي سابه، واتشجع وطلب منحة من الملك:
- باتمنى أشوف غروب... من فضل حضرتك... ممكن تؤمر الشمس إنها تغرب...
- لو طلبت من قائد إنه يطير من وردة للتانية زي الفراشة، أو إنه يكتب قصة تراچيدية، أو إنه يتحول لطائر النورس، والقائد مانفذش الأمر إللي أخده، مين فينا، أنا والا هو، إللي هيكون غلطان؟
رد الأمير الصغير بقوة:
- هتكون حضرتك الغلطان.
- بالظبط. لازم أطلب من كل واحد، إللي كل واحد يقدر عليه. في الأصل، السلطة بتعتمد على الحكمة. ولو أمرت شعبك إنهم يرمو نفسهم في البحر، هيعملو ثورة. لكن أنا من حقي أفرض الطاعة عشان أنا أوامري حكيمة.
الأمير الصغير إللي لما بيسأل سؤال عمره ما بينساه أبدا ولا حتى مرة واحدة في حياته، فكره:
- طيب والغروب بتاعي؟
- الغروب بتاعك، هتشوفه. أنا هأمر بيه. لكن حسب علمي بأمور الحكم، أنا هاستنى شوية عشان الظروف تكون مناسبة.
الأمير الصغير سأله:
- إمتى هتكون مناسبة؟
رد عليه الملك بعد ما دور في نتيجة كبيرة:
- إحم! إحم! هيكون، حوالي... حوالي... هيكون الليلة دي حوالي الساعة تمانية إلا تلت! وهاتشوف ساعتها قد إيه أنا مُطاع.
الأمير الصغير إتاوب. كان زعلان على الغروب بتاعه إللي راح عليه. وكان زهق بالفعل شوية. فقال للملك:
- مافيش حاجة أعملها هنا، أنا هامشي!
رد الملك إللي كان فخور أوي إنه لقى واحد من الرعية:
- ماتمشيش. ماتمشيش، أنا هاعينك وزير!
- وزير إيه؟
- مممم... العدل!
- لكن مافيش حد أحاكمه أصلا!
- مين عارف؟! أنا لسه مالَفِّتْش المملكة كلها. أنا عجوز أوي، والمشي بيتعبني، ومافيش مكان لعربية فخمة.
الأمير الصغير قال بعد ما مال شوية عشان يبص على الناحية التانية من الكوكب:
- ياه! أنا بصيت خلاص، مافيش أي حد هناك كمان...
- يبقى هتحاكم نفسك. دي أصعب حاجة. أصعب كتير إن الواحد يحاكم نفسه من إنه يحاكم غيره. لو نجحت إنك تحاكم نفسك كويس، يبقى إنت حكيم بجد.
الأمير الصغير قال:
- أنا ممكن أحاكم نفسي في أي حتة. أنا مش محتاج أفضل هنا.
- إحم! إحم! أنا بيتهيألي إن فيه فار عجوز موجود في مكان على الكوكب. أنا باسمعه بالليل. إنت ممكن تحاكم الفار ده. وممكن تحكم عليه بالإعدام من وقت لتاني. بس هتعفو عنه في كل مرة، عشان تحافظ عليه. ما إحنا ماعندناش غيره.
رد الأمير الصغير:
- أنا ماحبش أحكم على حد بالإعدام. واضح إني هامشي.
- لأ.
لكن بعد ما خلص الأمير الصغير إستعداداته، مارضيش ينكد على السلطان العجوز:
- لو جلالتك تحب إني أسمع كلامك على طول، لازم تديني أمر حكيم. ممكن جلالتك تؤمرني مثلا، إني أمشي قبل ما تفوت دقيقة. أنا شايف إن الظروف هتكون مناسبة...
لما الملك ماردش، إتردد الأمير الصغير في الأول، وبعدها، كمل سفره وهو بيتنهد. فالملك قالّه بسرعة وبصوت عالي:
- أنا عينتك السفير بتاعي.
وبانت عليه أوي ملامح السلطة.
والأمير الصغير قال في نفسه، وهو مكمل رحلته:
«الكبار دول ناس غريبة فعلا.»
الفصل الحداشر
الكوكب التاني كان ساكن عليه واحد مغرور. صرخ أول ما لمح الأمير الصغير وقال:
- أهو! أهو! واحد معجب جاي يزورني.

عشان المغرورين بيعتبرو الناس الباقيين كلهم معجبين.
الأمير الصغير قالّه:
- صباح الخير، حضرتك لابس برنيطة تضحك.
رد عليه المغرور:
- دي عشان أحَيِّي بيها. أحَيِّي بيها الناس لما تصقفلي. لكن للأسف ماحدش بيعدي من هنا أبدا.
رد عليه الأمير الصغير وهو مش فاهم:
- ياه، فعلا؟
المغرور قالّه وهو بيفهمه يعمل إيه:
- إخبط بإيدك على التانية.
فالأمير الصغير صقف بإيده على التانية، فرفع الراجل المغرور البرنيطة بتاعته وحَيَّاه بتواضع.
الأمير الصغير قال لنفسه «الحكاية هنا مسلية أكتر من زيارة الملك». ورجع يخبط بإيديه على بعض. فرفع الراجل المغرور البرنيطة بتاعته وحياه تاني.
وبعد خمس دقايق من التكرار، الأمير الصغير زهق من اللعبة وحس إنها مملة، فسأل:
- طيب، لازم نعمل إيه، عشان نخلي البرنيطة تقع؟
لكن الراجل المغرور ماسمعوش. الناس المغرورين مابيسمعوش غير المدح. فالراجل المغرور سأله:
- إنت حقيقي معجب بيا أوي؟
- يعني إيه معجب؟
- تكون معجب يعني تكون عارف إن أنا أجمل، وأشْيَك، وأغنى، وأذكى واحد على الكوكب.
- بس مافيش غيرك على الكوكب بتاعك!
- مش مشكلة، ريحني. خليك معجب بيا برضو!
فالأمير الصغير هز كتافه وهو بيقولّه:
- أنا معجب بيك، لكن ده ممكن يهمك في إيه؟
ومشي الأمير الصغير.
وقال في نفسه ببساطة وهو بيكمل رحلته:
«الكبار فعلا ناس عجيبة جدا.»

الفصل الإتناشر
الكوكب إللي بعده كان ساكن فيه واحد سكران. الزيارة دي كانت قصيرة أوي، لكن خلت الأمير الصغير يغوص في حزن عميق.

الراجل السكران كان قاعد وسط مجموعة أزايز فاضية ومجموعة أزايز مليانة، فالأمير الصغير قالّه:
- إنت بتعمل إيه هنا؟
فرد السكران بكآبة:
- باشرب.
فسأله الأمير الصغير:
- بتشرب ليه؟
فرد السكران:
- عشان أنسى.
حاول الأمير الصغير يستفسر منه أكتر وهو صعبان عليه:
- عشان تنسى إيه؟
فالسكران وَطَّى راسه وِرَد كإنه بيعترف له:
- عشان أنسى عاري.
فسأله الأمير الصغير وهو بيتمنى ينقذه:
- عارك إيه؟
- عاري إني باشرب.
خلص كلامه وسكت، زي ما يكون سجن نفسه.
والأمير الصغير مشي حيران. وقال في نفسه وهو بيكمل رحلته:
«الكبار فعلا ناس عجيبة جدا جدا.»

الفصل التلتاشر
الكوكب الرابع بتاع البزنسمان. وده كان راجل مشغول لدرجة إنه مارفعش راسه لما الأمير الصغير وصل وقال له:

- صباح الخير، سيجارتك مطفية.
- تلاتة وإتنين يبقو خمسة. خمسة وسبعة، إتناشر. إتناشر وتلاتة، خمستاشر. صباح الخير. خمستاشر وسبعة، إتنين وعشرين. إتنين وعشرين وستة، تمانية وعشرين. ماعنديش وقت أولعها. ستة وعشرين وخمسة، واحد وتلاتين. أوف! يبقى المجموع يعمل خمسمية وواحد مليون ستمية إتنين وعشرين ألف وسبعمية واحد وتلاتين.
- خمسميت مليون إيه؟
- ها؟ إنت لسه هنا؟ خمسميت مليون... أنا مابقتش عارف... أنا عندي شغل كتير! أنا راجل مهم، أنا مش باشغل نفسي بالحاجات التافهة! إتنين وخمسة سبعة...
الأمير الصغير إللي لما بيسأل سؤال عمره ما بيتنازل عنه أبدا ولا حتى مرة واحدة في حياته، كرر سؤاله:
- خمسمية وواحد مليون إيه؟
البزنسمان رفع راسه:
- أنا ساكن على الكوكب ده من أربعة وخمسين سنة، ماحدش أزعجني غير تلت مرات. أول مرة كانت من إتنين وعشرين سنة، لما خنفسة وقعت عليا ماعرفش منين. وعملت دوشة رهيبة، لدرجة إني عملت أربع غلطات في حسبة. والمرة التانية كانت من حداشر سنة، لما جاتني أزمة الروماتيزم. من نقص التمارين. أنا ماعنديش وقت أتفسح. أنا راجل مهم. تالت مرة... هي دي! كنت باقول بقى، خمسمية وواحد مليون...
- مليون إيه؟
البزنسمان فهم إن مافيش نقطة أمل إن الأمير الصغير يسيبه في حاله لو ماردش على السؤال:
- مليون بتاعة من الصغيرين دول إللي بنشوفهم ساعات في السما.
- دبان؟
- لأ، البتوع الصغيرة إللي بتلمع.
- نحل؟
- لأ. البتوع الدهبي إللي بيخلو الناس الكسلانين يحلمو وهما صاحيين. لكن أنا مهم! أنا ماعنديش وقت أحلم وأنا صاحي.
- آه! نجوم؟
- هو ده بالظبط. نجوم.
- وإنت بتعمل إيه بخمسميت مليون نجمة؟
- خمسمية وواحد مليون ستمية إتنين وعشرين ألف وسبعمية واحد وتلاتين. أنا راجل مهم. أنا راجل دقيق.
- وبتعمل إيه بالنجوم دي.
- باعمل بيها إيه؟
- أيوه.
- ولا حاجة. أنا بامتلكها.
- إنت بتمتلك النجوم؟
- أيوه.
- بس أنا شفت بالفعل ملك بي...
- الملوك مش بتمتلك. الملوك بتحكم. دول حاجتين غير بعض.
- وإنت بتستفيد إيه لما تمتلك النجوم؟
- باستفيد إني أبقى غني.
- وبتستفيد إيه لما تبقى غني؟
- إني أقدر أشتري نجوم تانية، لو حد لقاها.
الأمير الصغير قال لنفسه:
«الراجل ده بيفكر تقريبا بنفس طريقة الراجل السكران.»
لكن كمل أسئلة:
- إزاي نقدر نمتلك النجوم؟
رد البزنسمان بنرفزة:
- هي بتاعت مين؟
- مش عارف. مش بتاعت حد.
- تبقى بتاعتي، عشان أنا أول واحد فكر الفكرة دي.
- وده كفاية؟
- أكيد. إنت لو لقيت ألماظة مش بتاعت حد، تبقى بتاعتك. لو لاقيت جزيرة مش بتاعت حد، تبقى بتاعتك. لو جتلك فكرة ماجتش لحد قبلك، وسجلتها: تبقى بتاعتك. وأنا بامتلك النجوم، بما إن ماحدش فكر أبدا يمتلكها قبلي.
الأمير الصغير قال:
- ده حقيقي، وبتعمل بيها إيه؟
البزنسمان قال:
- أنا باديرها. أنا باعدها مرة وإتنين وبارجع أعدها كمان وكمان. الموضوع صعب. لكن أنا راجل مهم!
الإجابة ماكانتش كفاية للأمير الصغير.
- أنا، لو بامتلك كوفية، هالبسها وهاحطها حوالين رقبتي. أنا، عندي وردة، أقدر أقطفها وأخدها معايا في كل حتة. لكن إنت ماتقدرش تقطف النجوم.
- لأ، لكن ممكن أحطها في البنك.
- يعني إيه؟
- يعني أكتب عدد النجوم بتاعتي على ورقة صغيرة. وأحط الورقة دي في درج وأقفل عليها بالمفتاح.
- وخلاص؟
- ده كفاية!
الأمير الصغير فكر وقال جواه:
«الموضوع مسلي، وشاعري. لكن مش مهم أوي بجد.»
فكرة الأمير الصغير عن الحاجات المهمة كانت مختلفة خالص عن فكرة الكبار.
كان بيقول:
- أنا، عندي وردة باسقيها كل يوم. عندي تلت براكين بنضفهم كل إسبوع. عشان بانضف كمان البركان إللي مش شغال. عشان ماحدش عارف. أنا مفيد للبراكين بتاعتي، ومفيد للوردة بتاعتي، إمتلاكي ليهم بيفدهم. لكن إنت مش مفيد للنجوم...
البزنسمان فتح بقه عشان يرد لكن مالقاش كلام يقوله.
ومشي الأمير الصغير.
وقال في نفسه ببساطة وهو بيكمل رحلته:
«الكبار فعلا ناس مذهلين جدا.»

الفصل الأربعتاشر
الكوكب الخامس كان عجيب أوي. كان أصغر واحد فيهم. وماكانش فيه غير يادوب مكان لعامود نور وواحد راجل شغلته إنه ينور عامود النور. الأمير الصغير ماقدرش يوصل لفايدة عامود نور وراجل شغلته إنه ينوره، على كوكب من غير بيوت، ولا سكان، في حتة كده في السما. لكن قال لنفسه:

ممكن فعلا يكون الراجل ده عبثي. لكن عبثيته أقل من عبثية الملك، والراجل المغرور، والبزنسمان، والراجل السكران. على الأقل شغلته ليها معنى. لما بينور العامود بتاعه، بيبقى كإنه خلق نجمة زيادة، أو وردة. ولما بيطفي العامود بتاعه بيبقى زي ما يكون نَيِّم الوردة أو النجمة. دي شغلانة جميلة جدا. الحاجات بتبقى فعلا مفيدة لو هي جميلة.»
ولما قرب من الكوكب سلم على الراجل إللي بينور العامود باحترام:
- صباح الخير. إنت ليه طفيت العامود بتاعك دلوقتي؟
الراجل إللي بينور العامود رد وقال:
- الأوامر كده. صباح الخير.
- إيه هي الأوامر؟
- إن أنا أطفي العامود. مساء الخير.
ونَوَّره تاني.
- طيب نوَّرْته تاني ليه دلوقتي؟
الراجل رد عليه:
- دي الأوامر.
الأمير الصغير قال:
- أنا مش فاهم.
الراجل إللي بينور العامود قال:
- مافيش حاجة تتفهم. الأوامر هي الأوامر. صباح الخير.
وطفى العامود بتاعه.
ومسح بعدها وشه بمنديل أحمر كاروهات.
- أنا باشتغل هنا شغلانة بشعة. كانت معقولة قبل كده. كنت باطفي الصبح وبانَّوَر بالليل. وكان عندي بقية النهار عشان أرتاح، وبقية الليل عشان أنام...
- وبعدين؟ إيه إللي حصل بعد كده، الأوامر إتغيرت؟
الراجل إللي بينور العامود قال:
- الأوامر ماتغيرتش. وهي دي المصيبة! الكوكب إبتدى يلف أسرع سنة بعد سنة، والأوامر ماتغيرتش!
الأمير الصغير قال:
- وبعدين؟
- وبعدين الكوكب دلوقتي بيلف لفة كل دقيقة، ومابقاش عندي ولا ثانية أرتاح. بانور وباطفي مرة كل دقيقة!
- دي حاجة تضحك! اليوم عندك مدته دقيقة!
الراجل إللي بينور العامود قال:
- دي مش حاجة تضحك أبدا، إحنا بقالنا شهر بنتكلم مع بعض.
- شهر؟
- أيوه. تلاتين دقيقة. تلاتين يوم! مساء الخير.
ونَوَّر العامود بتاعه تاني.
الأمير الصغير بص للراجل إللي بينور العامود وحبه عشان إخلاصه الكبير للأوامر. وإفتكر لما كان هو نفسه بيمشي ورا الغروب وهو بيشد الكرسي بتاعه. وكان عايز يساعد صاحبه:
- إنت عارف... أنا عندي طريقة تخليك تستريح وقت ما تحب...
الراجل قال:
- أنا أحب أستريح على طول.
عشان الواحد ممكن يبقى مخلص وكسول، في نفس الوقت.
الأمير الصغير كمل:
- الكوكب بتاعك صغير لدرجة إنك ممكن تلفه في تلت خطوات. كل إللي عليك تعمله هو إنك تمشي بشويش كفاية عشان تفضل دايما في الشمس. فلما تحب تستريح، تتمشى... واليوم هيطول زي ما إنت عايز.
الراجل إللي بينور قال:
- ده مش هيفدني في حاجة. أكتر حاجة أنا باحبها في الدنيا هي النوم.
الأمير الصغير قال:
- يا خسارة.
الراجل إللي بينور العامود قال:
- يا خسارة. صباح الخير.
وطفى العامود بتاعه.
الأمير الصغير قال لنفسه وهو بيكمل رحلته لحتة أبعد:
«كل الباقيين هيحتقرو الراجل ده. الملك هيحتقره، والراجل المغرور، والسكران، والبزنسمان. مع إنه الوحيد إللي شكله مش عبيط. ده ممكن يكون بسبب إنه مشغول بحاجة تانية غير نفسه.»
إتنهد تنهيدة ندم وقال لنفسه كمان:
«الراجل ده هو الوحيد إللي كان يقدر يبقى صاحبي. بس الكوكب بتاعه فعلا صغير جدا. مافيهوش مكان لإتنين...»
الحاجة إللي الأمير الصغير ماقدرش يعترف بيها، هي إنه ندمان على الكوكب المحظوظ ده، خصوصا، عشان الألف وربعمية وأربعين غروب كل أربعة وعشرين ساعة!

الفصل الخمستاشر
الكوكب السادس كان أوسع عشر مرات. كان ساكن عليه أستاذ عجوز بيكتب كتب ضخمة.

أول ما لمح الأمير الصغير قال بصوت عالي:
- إلحق! أخيرا مستكشف!
الأمير الصغير قعد على الترابيزة عشان ياخد نفَسُه شوية. الرحلة إللي عملها كانت طويلة فعلا!
الأستاذ العجوز قال له:
- إنت جاي منين؟
الأمير الصغير قال:
- إيه الكتاب التخين ده؟ وحضرتك بتعمل إيه هنا؟
الأستاذ العجوز قال:
- أنا جغرافي.
- يعني إيه جغرافي؟
- ده العالم إللي بيعرف مكان البحور، والأنهار، والمدن، والجبال، والصحاري.
الأمير الصغير قال:
- دي حاجة ممتعة. أخيرا دي شغلانة حقيقية! ورمى بصة حوليه على الكوكب بتاع الجغرافي. ما هو ماكانش شاف قبل كده كوكب بالعظمة دي.
- الكوكب بتاع حضرتك جميل. هو فيه محيطات؟
الجغرافي قال:
- ماقدرش أعرف.
- ياه! (الأمير الصغير كان محْبَط.) طيب فيه جبال؟
الجغرافي قال:
- ماقدرش أعرف.
- طيب فيه مدن وأنهار وصحاري؟
الجغرافي قال:
- ماقدرش أعرف برضو.
- بس حضرتك جغرافي!
الجغرافي قال:
- بالظبط، لكن أنا مش مستكشف. أنا ماعنديش مستكشفين خالص. مش الجغرافي هو إللي هيروح يعد المدن، والأنهار، والجبال، والبحار، والمحيطات، والصحاري. الجغرافي أهم بكتير من إنه يتفسح. هو مابيسبش مكتبه. لكن هو بيستقبل المستكشفين. وبيسألهم، وبيكتب كل إللي هما فاكرينه. ولو واحد فيهم كانت الحاجات إللي فاكرها باين عليها مهمة، في الحالة دي، الجغرافي بيطلب تحقيق عن أخلاق المستكشف ده.
- وليه كده؟
- عشان لو المستكشف كان بيكدب هيدَخَّل كوارث في كتب الجغرافيا. وخصوصا لو كان المستكشف بيسكر كتير.
الأمير الصغير قال:
- وليه كده؟
- عشان السكرانين بيشوفو كل حاجة إتنين. وبالطريقة دي، الجغرافي هيسجل جبلين، في المكان إللي فيه جبل واحد.
الأمير الصغير قال:
- أنا أعرف واحد، ممكن يبقى مستكشف وحش أوي.
- يمكن. ولما بيظهر إن أخلاق المستكشف كويسة، بنعمل تحقيق عن الإكتشاف بتاعه.
- بنروح نشوف إللي إكتشفه؟
- لأ. ده موضوع مش سهل كده. بس إحنا بنطلب من المستكشف يجيبلنا إثباتات. مثلا، لو بنتكلم عن جبل كبير، بنطلب منه يجيبلنا طوب كبير.
وفجأة، الجغرافي إتْحَمِّس.
- بس إنت! إنت جاي من حتة بعيدة! إنت مستكشف! إنت هتوصفلي الكوكب بتاعك!
وفتح الجغرافي الدفتر بتاعه وهو بيبري قلمه الرصاص. أصل الحكايات بتاعت المستكشفين بتتكتب في الأول بالقلم الرصاص. وبنستنى الإثباتات إللي لازم يقدمها المستكشف، قبل ما نسجلها بالحبر.
والجغرافي إبتدى يستجوبه:
- وبعدين؟
الأمير الصغير قال:
- اممم! أنا الدنيا عندي صغيرة جدا، مافيهاش حاجة مثيرة. عندي تلت براكين. إتنين منهم شغالين، وواحد مطفي. بس ماحدش عارف.
الجغرافي قال:
- ماحدش عارف.
- وعندي كمان وردة.
الجغرافي قال:
- إحنا مابنكتبش الورد.
- ليه كده! دي أحلى حاجة فيهم!
- عشان الورد ده حاجة مش دايمة.
- يعني إيه: «حاجة مش دايمة»؟
الجغرافي قال:
- كتب الجغرافيا، هي أكتر كتب ليها قيمة. عشان مش بِتِقْدَم أبدا. نادر جدا إن جبل يغير مكانه. نادر جدا إن محيط مايته تفضى. إحنا بنكتب حاجات خالدة.
الأمير الصغير قاطعه:
- لكن البراكين المطفية ممكن تشتغل. يعني إيه «حاجة مش دايمة»؟
الجغرافي قال:
- إن البراكين تكون مطفية أو شغالة، ده مايفرقش معانا إحنا في حاجة. إللي يفرق معانا، هو الجبل نفسه. ده مابيتغيرش.
الأمير الصغير إللي لما بيسأل سؤال عمره ما بيتنازل عنه أبدا ولا حتى مرة واحدة في حياته، كرر سؤاله:
- لكن يعني إيه «حاجة مش دايمة»؟
- يعني «مهددة إنها تختفي في وقت قريب».
- الوردة بتاعتي مهددة إنها تختفي في وقت قريب؟
- طبعا.
وردتي مش حاجة دايمة، قالها الأمير الصغير في نفسه، وهي ماعندهاش غير أربع شوكات تدافع بيهم عن نفسها ضد الدنيا كلها! وأنا سبتها لوحدها على الكوكب بتاعي!
ده كان أول شعور بالندم يحس بيه. لكن رجعتله الشجاعة وسأل:
- حضرتك ممكن تنصحني أروح أزور إيه؟
رد عليه الجغرافي:
- كوكب الأرض، سمعته حلوة...
ومشي الأمير الصغير، وهو بيفكر في الوردة بتاعته.

الفصل الستاشر
الكوكب السابع بقى، كان الأرض.
الأرض مش أي كوكب! ده إحنا نقدر نعد عليه مية وحداشر ملك (من غير ما ننسى، طبعا، الملوك الزنوج)، وسبعتالاف جغرافي، وتسعميت ألف بزنسمان، وسبعة ونص مليون واحد سكران، وتلتمية وحداشر مليون راجل مغرور، يعني حوالي إتنين مليار واحد من الكبار.
عشان أديكم فكرة عن حجم الأرض، هاقولّكم إن قبل إختراع الكهربة، كان لازم نوَظَّف جيش حقيقي متكون من ربعمية إتنين وستين ألف خمسمية وحداشر واحد بينورو عواميد النور متوزعين على مجموع ست قارات.
لما تبص عليهم من بعيد شكلهم كان يهْوِس. حركة الجيش ده كانت منظمة زي عروض الباليه في الأوبرا. في الأول، بيبقى الدور على الناس إللي بينورو العواميد في نيوزيلندا وأستراليا. بعد ما بينورو فوانيسهم، بيدخلو ينامو. بعد كده، بييجي الدور في الرقصة على الناس إللي بينورو العواميد في الصين وسايبريا. بعدها، دول كمان بيختفو في الكواليس. ساعتها بيكون الدور على الناس إللي بينورو العواميد في روسيا والهند. بعدها بتوع أفريقيا وأوروبا. بعدها بتوع أمريكا الجنوبية. بعدها بتوع أمريكا الشمالية. وعمرهم ما كانو بيغلطو أبدا في ترتيب دخولهم على المسرح. كان عرض عظيم.
لكن مافيش غير الراجل إللي بينور عامود النور الوحيد إللي على القطب الشمالي وزميله بتاع العامود الوحيد في القطب الجنوبي، هما بس إللي كانو عايشين حياة الكسل والرحرحة: ماكانوش  بيشتغلو غير مرتين فى السنة.










الفصل السبعتاشر
لما بنحب نسرح بخيالنا، بيحصل إننا نكدب حبة. وأنا ماكنتش أمين أوي معاكم وأنا باكلمكم عن الناس إللي بينورو عواميد النور. وفيه خوف إن الناس إللي مايعرفوش الكوكب بتاعنا، ممكن ياخدو فكرة غلط عنه. لإن الإنسان واخد مساحة صغيرة على الأرض. لو الإتنين مليار واحد إللي عايشين على الأرض وقفو مزَنَقِّين شوية جنب بعض، زي ما بيعملو في الحفلات، هياخدو بالكتير مكان طوله عشرين كيلومتر وعرضه عشرين كيلومتر. يعني ممكن نِكَوِّم كل الناس على أصغر جزيرة في المحيط الهادي.
طبعا، الكبار مش هيصدقوكم. هما فاكرين نفسهم إنهم واخدين مكان كبير. هما بيشوفو نفسهم بنفس حجم الباوباب. في الحالة دي، إنصحوهم يعملو الحسبة. هما بيعشقو الأرقام: فهيعجبهم الموضوع. لكن إنتم ماتضيعوش وقتكم في الكلام الفاضي ده. مالهاش لازمة. خلي عندكم ثقة فيا.
الأمير الصغير أول ما وصل الأرض، إستغرب جدا إنه مالقاش حد. لدرجة إنه كان خايف فعلا إنه يكون غلط في الكوكب، لكن ساعتها شاف حلقة لونها لون القمر وبتتحرك على الرمل.


الأمير الصغير جرب يكلمها:
- مساء الخير.
التعبان رد:
- مساء النور.
الأمير الصغير سأل:
- أنا وقعت على أني كوكب؟
التعبان جاوب:
- على الأرض، في أفريقيا.

ياه!... هو مافيش ناس على الأرض؟
التعبان قال:
- إنت هنا في الصحرا. ومافيش ناس في الصحرا. الأرض كبيرة.
الأمير الصغير قعد على صخرة ورفع عينيه وبص للسما وقال:
- ساعات باسأل نفسي، يا ترى النجوم بتلمع عشان كل واحد فينا يلاقي النجمة بتاعته في يوم. بص على الكوكب بتاعي. هو إللي فوقينا بالظبط ده... بس قد إيه هو بعيد!
التعبان قال:
- الكوكب بتاعك جميل، إنت جاي تعمل إيه هنا؟
الأمير الصغير قال:
- عندي مشاكل مع وردة.
- ياه!
قالها التعبان، وسكتو هما الإتنين.
وأخيرا، الأمير الصغير كمل الكلام:
- هما الناس فين؟ الواحد حاسس إنه وحيد شوية في الصحرا...
التعبان قال:
- الواحد بيحس إنه وحيد حتى وهو مع الناس.
الأمير الصغير بصله مدة طويلة، وفي الأخر قال له:
- إنت حيوان شكله يضحك، إنت رفيع زي الصباع...

التعبان قال:
- لكن أنا أقوى من صباع الملك.
الأمير الصغير إبتسم:
- إنت مش قوي أوي كده... إنت ماعندكش حتى رجلين... إنت ماتقدرش حتى تسافر...
التعبان قال:
- أنا أقدر أوَدِّيك أبعد من أي سفينة.
ولف حوالين رجل الأمير الصغير، زي ما يكون خلخال دهب. وقال كمان:
- إللي بالمسه، بارجعه الأرض إللي خرج منها. بس إنت برىء وجاي من نجمة...
الأمير الصغير ماردش بأي حاجة.
- إنت صعبان عليا، عشان إنت ضعيف أوي، والأرض دي قاسية زي الجرانيت. أنا أقدر أساعدك، لو في يوم من الأيام الكوكب بتاعك وحشك أوي. أنا أقدر...
الأمير الصغير قال:
- أيوه! أنا فهمت كويس أوي، لكن إنت ليه بتتكلم طول الوقت بألغاز؟
التعبان قال:
- عشان أنا باحل كل الألغاز.
وسكتو هما الإتنين.

 
الفصل التمنتاشر
الأمير الصغير عدَّا الصحرا من غير ما يقابل حد غير وردة. وردة بتلت ورقات، وردة مالهاش أي لازمة خالص...

الأمير الصغير قال:
- صباح الخير.
الوردة قالت:
- صباح الخير.
الأمير الصغير سأل بأدب:
- هما الناس فين؟
الوردة، كانت شافت في يوم قافلة معدية:
- الناس؟ بيتهيألي موجود منهم ستة أو سبعة. لمحتهم من كام سنة. بس ماحدش عارف خالص نلاقيهم فين. الهوا بيطوحهم. أصل هما مالهمش جدور، وده مخلي حياتهم صعبة أوي.
الأمير الصغير قال:
- الوداع.
الوردة قالت:
- الوداع.


الفصل التسعتاشر
الأمير الصغير طلع على جبل عالي. مع إن الجبال الوحيدة إللي ماكانش يعرف غيرها كانت التلت براكين إللي بتوصل لركبته. والبركان المطفي كان بيستعمله مسند لرجليه. قال لنفسه «من فوق جبل عالي زي ده، ممكن أشوف ببصة واحدة الكوكب كله والناس كلها...» لكن ماشفش غير صخور طويلة وحامية زي الإبر.

جرب يقول:
- صباح الخير.
صدى الصوت رد:
- صباح الخير... صباح الخير... صباح الخير...
الأمير الصغير قال:
- حضرتك مين؟
الصدى رد:
- حضرتك مين... حضرتك مين... حضرتك مين...
- ممكن تبقو أصحابي، أنا وحيد.
الصدى رد:
- أنا وحيد... أنا وحيد... أنا وحيد...
فكر في نفسه «إيه الكوكب العجيب ده! مافيهوش ماية خالص، ومليان إبر طويلة وحامية، وطعمه مالح على الأخر. والناس هنا عندهم نقص في الخيال. وبيعيدو كل إللي بنقولهولهم... لكن على الكوكب بتاعي، كان عندي وردة: هي دايما إللي كانت بتتكلم الأول...»

الفصل العشرين
إللي حصل بعد كده، هو إن الأمير الصغير إكتشف أخيرا طريق، بعد ما مشي مدة طويلة بين الرمل، والصخور، والتلج. والطرق كلها دايما بتْوَصَّل للناس.
وقال:
- صباح الخير.
كان في جنينة مليانة ورود.
الورود قالو:
- صباح الخير.

الأمير الصغير بصلهم. كل الورود كانو شبه الوردة بتاعته. سألهم وهو مستغرب:
- إنتم مين؟
الورود قالو:
- إحنا ورود.
الأمير الصغير قال:
- ياه!...
كان حاسس إنه حزين جدا. أصل الوردة بتاعته كانت حكتله إن هي مافيش زيها في الكون. وأهو، فيه منها خمستالاف واحدة، كلهم شبهها، في جنينة واحدة!

قال لنفسه «الوردة بتاعتي هتتغاظ أوي لو شافت إللي أنا شايفه... هتكح جامد وتعمل نفسها بتموت عشان تهرب من التريقة. وهاكون مضطر أعمل نفسي باعالجها، عشان، لو ماعملتش كده، ممكن تسيب نفسها تموت بجد، بس عشان تهيني...»
بعدها قال لنفسه كمان: «أنا كنت فاكر نفسي غني، عشان عندي وردة مافيش زيها، لكن طلعت بامتلك وردة عادية. الوردة دي والتلت براكين إللي بيوصلو لركبتي، وإللي فيهم واحد مطفي، ويمكن يفضل مطفي على طول، كل الحاجات دي ماتعملش مني أمير كبير أوي...» ورمى نفسه على الحشيش، وعيط.
 
الفصل الواحد وعشرين
ساعتها بقى ظهر التعلب.

التعلب قال:
صباح الخير.
رد الأمير الصغير بأدب وهو بيلف، لكن ماشافش حاجة:
- صباح النور.
الصوت قال:
- أنا هنا، تحت شجرة التفاح.
الأمير الصغير قال:
- إنت مين؟ إنت جميل أوي...
التعلب قال:
- أنا تعلب.
الأمير الصغير عرض عليه:
- تعالى إلعب معايا. عشان أنا زعلان جدا...
التعلب قال:
- أنا ماقدرش ألعب معاك. عشان أنا مش مِتْرَوِّض.
الأمير الصغير قال:
- أه! أنا أسف.
لكن بعد ما فكر شوية كمل وقال:
- يعني إيه «يروض»؟
التعلب قال:
- إنت مش من هنا، إنت بتدور على إيه؟
الأمير الصغير قال:
أنا بدور على الناس. يعني إيه «يروض»؟
التعلب قال:
- الناس، دول عندهم بنادق وبيصطادو. ودي حاجة تخنق جدا! وبيربو فراخ كمان. دي ميزتهم الوحيدة. إنت بتدور على فراخ؟
الأمير الصغير قال:
- لأ، أنا بادور على أصحاب. يعني إيه «يروض»؟
التعلب قال:
- دي حاجة إتنست جامد. معناها «نعمل علاقات...»
- نعمل علاقات؟
التعلب قال:
- أكيد. إنت لسه بالنسبالي مجرد ولد زيك زي ميت ألف ولد غيرك. أنا مش محتاجك وإنت كمان مش محتاجني. أنا بالنسبالك تعلب زيي زي ميت ألف تعلب غيري. لكن لو رَوِّضْتِني، هنبقى محتاجين لبعض. بالنسبالي هتكون مافيش زيك في الدنيا. وبالنسبالك هاكون مافيش زيي في الدنيا...
الأمير الصغير قال:
- إبتديت أفهم. فيه وردة... بيتهيألي إنها رَوِّضِتْني...
التعلب قال:
- ممكن. على الأرض ياما بنشوف.
الأمير الصغير قال:
- ممم! مش على الأرض.
الدهشة بانت على التعلب:
- على كوكب تاني؟
- أيوه.
- فيه صيادين على الكوكب ده؟

- لأ.
- دي حاجة هايلة! وفيه فراخ؟
- لأ.
التعلب إتنهد:
- الحلو مابيكملش.
لكن التعلب كمل فكرته:
- أنا حياتي ماشية على نغمة واحدة. أنا باصطاد الفراخ، والناس بيصطادوني. كل الفراخ شبه بعض، وكل الناس شبه بعض. فبازهق حبتين. لكن لو إنت روضتني، هيبقى زي ما تكون الشمس نورت حياتي. هاعرف صوت خطوات مختلف عن الباقيين. الخطوات التانية بيخلوني أستخبى تحت الأرض. الخطوات بتوعك هيكونو زي الموسيقى، إللي بتنادي عليا أطلع من الجُحْر. وكمان بص! شايف، حقول القمح، هناك. أنا ماباكُلْش عيش. القمح مالوش لازمة بالنسبالي. حقول القمح مش بيفكروني بحاجة. ودي حاجة تِحَزِّن! لكن إنت عندك شعر بلون الدهب. الحكاية هتبقى تحفة لو روضتني! القمح الدهبي، هيفكرني بيك. وهاحب صوت القمح لما الريح تعدي فيه...
التعلب سكت وبص للأمير الصغير مدة طويلة وقال:
- من فضلك... رَوِّضْني!
الأمير الصغير رد:
- أنا نِفْسِي جدا، بس أنا ماعنديش وقت كتير. أنا عندي أصحاب أكتشفهم وحاجات كتير أعرفها.
التعلب قال:
- إحنا مابنعرفش غير الحاجات إللي بنروضها. الناس ماعندهمش وقت يعرفو حاجة. بيشترو الحاجات جاهزة من المحلات. لكن الناس مابقاش عندهم أصحاب، عشان مافيش أي محلات بتبيع أصحاب. لو عايز صاحب، روضني!
الأمير الصغير قال:
- وإيه المفروض يتعمل؟
التعلب رد:
- لازم تبقى صبور جدا. هتقعد في الأول على الحشيش، كده، بعيد عني شوية. هابصلك بطرف عيني، وإنت مش هتقولّي حاجة. الكلام هو أصل سوء التفاهم. لكن، كل يوم، ممكن تقعد أقرب شوية مني...
رجع الأمير الصغير في اليوم إللي بعده. والتعلب قال:
- كان أحسن ترجع في نفس الميعاد. لو مثلا، إنت بتيجي الساعة أربعة العصر، هابتدي أبقى مبسوط من أول الساعة تلاتة. وكل ما الوقت يعدي، هاحس إني مبسوط أكتر. ولما يادوب الساعة تبقى أربعة، هاكون خلاص قلقان ومش قاعد على بعضي؛ هاكتشف تمن السعادة! لكن لو إنت بتيجي في أي وقت، مش هابقى عارف أبدا، المفروض قلبي يبتدي يفرح الساعة كام ويبتدي يلبس إمتى... عشان كده لازم يبقى فيه عادات.

الأمير الصغير قال:
- يعني إيه عادات؟
التعلب قال:
- دي حاجة كمان إتنست جامد. العادات هي إللي بتخلي يوم يفرق عن باقي الأيام، ساعة تفرق عن باقي الساعات. يعني مثلا، الصيادين عندهم عادة. يوم الخميس بيرقصو مع بنات القرية. فيوم الخميس بقي يوم تحفة! وبقيت أروح أتفسح عند تكعيبة العنب. لو الصيادين كانو بيرقصو في أي وقت، كانت الأيام كلها بقت شبه بعضها، وماكانش هيبقى عندي أي أجازة.
بالطريقة دي، الأمير الصغير روض التعلب. ولما جه الوقت إن الأمير الصغير يرَوَّح، التعلب قال:
- ياه!... أنا هاعيط.
الأمير الصغير قال:
- دي غلطتك، أنا ماكنتش باتمنالك أي حاجة وحشة، لكن إنت إللي كنت عايزني أروضك...
التعلب قال:
- طبعا.
الأمير الصغير قال:
- بس إنت هتعيط!
التعلب قال:
- طبعا.
- يبقى إنت مش كسبان حاجة!
التعلب قال:
- أنا كسبان، عشان لون القمح.
وبعدين كمل:
- روح شوف الورود. هتفهم إن الوردة بتاعتك مافيش زيها في الدنيا. وهترجع تودعني، وساعتها هاديك هدية عبارة عن سر.
الأمير الصغير راح تاني يشوف الورود وقال:
- إنتم مش زي الوردة بتاعتي خالص، إنتم لسه ولا حاجة. ماحدش روضكم وإنتم ماروضتوش حد. إنتم زي ما كان التعلب بتاعي. كان مجرد تعلب زيه زي ميت ألف تعلب غيره. لكن أنا خليته صاحبي، ودلوقتي بقى مافيش زيه في الدنيا.
الورود إتغاظت جدا. وهو قال كمان:
- إنتم جُمال، لكن فاضيين. ماحدش ممكن يموت عشانكم. أكيد لو واحد مانعرفوش عدى وشاف الوردة بتاعتي هيفتكرها شبهكم. بس هي لوحدها عارفة من جواها إنها أهم منكم كلكم، عشان هي إللي أنا سقيتها. عشان هي إللي أنا حطيتها تحت الغطا الإزاز. عشان هي إللي أنا حميتها بالپرڤان. عشان هي إللي أنا مَوِّتِلها الدود (وسبت دودتين تلاتة عشان الفراشات). وعشان هي إللي أنا سمعتها بتشتكي، أو بتتمنظر، أو حتى ساكتة ساعات. عشان هي الوردة بتاعتي.
ورجع للتعلب. وقال:
- الوداع...
التعلب قال:
- الوداع. وأهو السر بتاعي. هو سر بسيط جدا: الواحد مابيشوفش كويس إلا بقلبه. الحاجات المهمة مابتتشفش بالعينين.
الأمير الصغير كرر عشان يفضل فاكر:
- الحاجات المهمة مابتتشفش بالعينين.
- الوقت إللي ضيعته عشان الوردة بتاعتك هو إللي خلا الوردة بتاعتك مهمة أوي كده.
الأمير الصغير قال عشان يفضل فاكر:
- الوقت إللي ضيعته عشان الوردة بتاعتي...
التعلب قال:
- الناس نسيو الحقيقة دي. لكن إنت مش لازم تنسى. إنت بتفضل دايما مسئول عن إللي إنت روضته. إنت مسئول عن الوردة بتاعتك...
الأمير الصغير كرر عشان يفضل فاكر:
- أنا مسئول عن الوردة بتاعتي...
  
الفصل الإتنين وعشرين
الأمير الصغير قابل عامل تحويلات السكة الحديد وقال:
- صباح الخير.
عامل التحويلة قال:
- صباح الخير.
- إنت بتعمل إيه هنا؟
عامل التحويلة قال:
- أنا باقَسِّم الركاب المسافرين مجموعات، كل مجموعة ألف. وبابعت القُطُرات إللي راكبينها شوية شمال وشوية يمين.
وفجأة نور عدى بسرعة وصوته عالي زي الرعد، وهز كبينة عامل التحويلة زي الزلزال.
الأمير الصغير قال:
- دول مستعجلين أوي. هما بيدورو على إيه؟
عامل التحويلة قال:
- سواق القطر نفسه مايعرفش.
ونور تاني سريع رج الدنيا في الإتجاه العكسي.
الأمير الصغير سأل:
- هما لحقو يرجعوا؟ ...
عامل التحويلة قال:
- دول مش نفس الناس. دول بيتبدلو.
- هما ماكانوش مبسوطين في المكان إللي كانو فيه؟
عامل التحويلة قال:
- الناس عمرهم ما بيبقو مبسوطين في المكان إللي هما فيه.
ورعد تالت عدى بسرعة وهو منور.
الأمير الصغير سأل:
- هما بيجرو ورا الركاب الأولانيين؟
عامل التحويلة قال:
- هما مش بيجرو ورا أي حاجة. هما نايمين جوه القطر، أو بيتاوبو. مافيش غير الأطفال هما إللي صاحيين ولازقين وشهم في الشباك.
الأمير الصغير قال:
- مافيش غير الأطفال هما إللي عارفين هما بيدورو على إيه. بيدو وقتهم لعروسة قماش، وبتبقى بالنسبالهم مهمة جدا، ولو إتخدت منهم، بيعيطو.
عامل التحويلة قال:
- قد إيه محظوظين!
 

 
الفصل التلاتة وعشرين
الأمير الصغير قابل تاجر وقال:
- صباح الخير.
التاجر قال:
- صباح الخير.
كان تاجر بيبيع حبوب إخترعوها عشان تخلي الناس مايحسوش بالعطش. الواحد ياخد منها حبة كل إسبوع وبتخليه مش محتاج يشرب.
الأمير الصغير قال:
- إنت بتبيع الحبوب دي ليه؟
التاجر قال:
- ده توفير كبير في الوقت. المتخصصين عملو الحسبة. الحبوب دي بتوفر تلاتة وخمسين دقيقة في الإسبوع.
- والناس بيعملو إيه بالتلاتة وخمسين دقيقة دول؟
- بيعملو بيهم إللي هما عايزينه...
الأمير الصغير قال لنفسه: «أنا، لو حَوِّشْت تلاتة وخمسين دقيقة، هاصرفهم في إني أتمشى على مهلي لحد ما أوصل لعين ماية أشرب منها...»


الفصل الأربعة وعشرين
كنا تامن يوم بعد ما الطيارة بتاعتي عِطْلِت في الصحرا، وكنت باسمع قصة التاجر وأنا باشرب أخر نقطة ماية معايا، وقلت للأمير الصغير:
- ياه، ذكرياتك جميلة أوي، بس أنا لسه ماصلحتش الطيارة بتاعتي، ومش فاضل معايا ماية خالص، وأنا كمان كنت هابقى مبسوط جدا، لو كنت أقدر أتمشى على مهلي لحد ما اوصل لعين ماية أشرب منها!
الأمير الصغير قالّي:
- صاحبي التعلب...
- يا صديقي، الحكاية مابقاش فيها تعلب!
- ليه؟
- عشان إحنا هنموت من العطش...
ماقدرش يفهم طريقة تفكيري، وجاوبني:
- حاجة حلوة أوي إن يكون عندنا صاحب، حتى لو كنا هنموت. أنا مبسوط جدا إن أنا عندي صاحب تعلب...
قلت لنفسي:
«هو مش مقدر حجم الخطر، هو لا بيجوع ولا بيعطش. حبة شمس بتكفيه...»
لكن هو بصلي وجاوب على أفكاري:
- أنا كمان عطشان... تعالى ندور على بير...
عملت حركة بيِّنِت زهقي: مش معقول ندور على بير، كده بالصدفة، في الصحرا الواسعة أوي دي. وبالرغم من كده، إبتدينا نمشي.
الدنيا ليلت علينا بعد ما مشينا ساعات وإحنا ساكتين، والنجوم إبتدت تنور. العطش عملّي سخونية، وبقيت شايف النجوم زي ما أكون في حلم. وكلمات الأمير الصغير كانت بترقص في وداني. ساعتها سألته:
- هو إنت كمان عطشان؟
لكن ماردش على سؤالي، وقالّي ببساطة:
- الماية ممكن تبقى حلوة للقلب كمان...
مافهمتش رده بس سكت... كنت عارف كويس إن أنا مش لازم أسأله أسئلة كتير.
تعب هو بعدها. وقعد. وأنا قعدت جنبه. وبعد مدة من السكوت، قال:
- قد إيه النجوم جميلة، عشان خاطر وردة مش شايفينها...
رديت عليه وقلت «طبعا أكيد»، وبصيت وأنا ساكت، على تلال الرمل تحت ضوء القمر. لكن هو كمل:
- جميلة الصحرا...
كان عنده حق. أنا كنت دايما باحب الصحرا. لما بنقعد على الرملة. مابنشوفش حاجة. ومابنسمعش حاجة. وبالرغم من كده، الصحرا دايما جواها حاجة بتلمع من سُكات...
الأمير الصغير قال:
- الحاجة إللي بتخلي الصحرا أحلى، هى إنها دايما مخبيالنا بير ماية في حتة.
إستغربت لما فهمت فجأة لغز لمعان الرمل. لما كنت لسه ولد صغير كنت ساكن في بيت قديم، وكان فيه أسطورة بتحكي إن تحت البيت ده كان فيه كنز مدفون. طبعا ماحدش عمره لقى الكنز، ويمكن ماحدش حتى فكر يدور عليه. لكن الكنز عمل للبيت ده سحر. فبقى البيت بتاعي مخبي جوه قلبه سر...
قلت للأمير الصغير:
- فعلا، البيوت، أو النجوم، أو الصحرا كلهم زي بعض، الحاجة إللي دايما بتديهم جمالهم هي حاجة مستخبية.
- أنا مبسوط إنك متفق مع التعلب بتاعي.
لما نام الأمير الصغير، أخدته بين دراعاتي، وكملت الطريق. كنت متأثر. كنت حاسس إني شايل كنز رقيق. كان بيتهيألي يمكن إن مافيش حاجة أرق منه على الأرض. في نور القمر، بصيت على وشه التعبان، وعلى عيونه المقفولة، وعلى خصل شعره إللي كانت بترقص في الريح، وقلت لنفسي «كل إللي أنا شايفه ده مجرد قشرة. الحاجة الأهم مستخبية...»
لما شفايفه بعدت عن بعض إترسمت عليهم نص بسمة، قلت لنفسي كمان: «أكتر حاجة خلت الأمير الصغير ده يأثر فيا، هي إخلاصه لوردة، وصورة الوردة هي إللي بتلمع جواه زي شعلة الفانوس، حتى وهو نايم...» وحسيت إنه رقيق أكتر من الأول. إحنا لازم نحافظ جامد على الفوانيس: هبة ريح ممكن تطفيها...
ولما الصبح شقشق، وأنا ماشي، إكتشفت بير ماية.


الفصل الخمسة وعشرين
الأمير الصغير قال:
- الناس بيِتْكَوِّمو في عربيات القطر السريعة، من غير ما يبقو عارفين هما بيدورو على إيه. عشان كده بيجرو وبيلفو حوالين نفسهم...
كمل كلامه وقال:
- الحكاية مش مستاهلة...
البير إللي وصلناله ماكانش يشبه الأبار بتاعت الصحرا الكبرى. عشان أبار الصحرا الكبرى كلها بتبقى محفورة في الرمل وشكلها بسيط. لكن البير ده كان زي الأبار بتاعت القرى. بس مافيش هنا أي قرية حوالينا، فافتكرت إني باحلم.
قلت للأمير الصغير:
- غريبة، كل حاجة جاهزة: البكرة، والجردل، والحبل...
وهو ضحك، ولمس الحبل، ولعب في البكرة. والبكرة زَيَقِت زي البوابة القديمة ما بتزيق بعد ما الزمن يسيبها نايمة مدة طويلة.
الأمير الصغير قال:
- إنت سامع، البير إبتدى يغني، لما صحناه...
ماكنتش عايزه يعمل مجهود، فقلت له:
- ده تقيل أوي عليك، سيبني أنا أتصرف.
بشويش، رفعت الجردل لحد حرف البير. وثبته عليه كويس. كان صوت البكرة لسه بيغني في وداني، وسطح المية كان لسه بيرقص، وكنت شايف الشمس بترقص عليه.

الأمير الصغير قال:
- أنا عطشان للماية دي، إديني أشرب...
وأنا فهمت هو كان بيدور على إيه!
رفعت الجردل لحد شفايفه. وشرب وهو مغمض عينيه. طعم الماية كان حلو زي طعم العيد. كانت حاجة تانية خالص غير أي مشروب. الماية دي إتولدت من مَشْيِنا تحت النجوم، ومن غُنا البكرة، ومن تعب دراعاتي. كانت بتفرح القلب زي الهدية. وافتكرت إزاي لما كنت ولد صغير كان نور شجرة الكريسماس، والموسيقى بتاعت قداس نص الليل، وِرِقِّة الإبتسامات هي إللي كانت بتخلي هدية الكريسماس بتبرق.
الأمير الصغير قال:
- الناس عندك، بيزرعو خمستالاف وردة في نفس الجنينة... ومش لاقيين فيهم إللي هما بيدورو عليه.
رديت:
- مش لاقيينه...
- مع إن إللي هما بيدورو عليه ممكن يلاقوه في وردة واحدة أو في شوية ماية...
رديت:
- أكيد.
الأمير الصغير كمل:
- لكن العيون عميا. لازم ندور بقلوبنا.
شربت. وإتنفست كويس. وكان وقت طلوع النهار، والرمل في الوقت ده بيبقى لونه لون العسل. وكنت مبسوط كمان بلون العسل ده. لكن ليه كنت حاسس إني مخنوق ومتضايق...
الأمير الصغير قعد تاني جنبي وقالّي بشويش:
- إنت لازم تنفذ وعدك.
- وعد إيه؟
- إنت عارف... كمامة الخروف بتاعي... أنا مسئول عن الوردة دي!
خرجت من جيبي مسودة الرسومات بتاعتي. والأمير الصغير لمحها وقال وهو بيضحك:
- الباوباب بتوعك، فيهم شوية شبه من القرنبيط...
- ياه!
وأنا إللي كنت فرحان أوي بالباوباب!
- التعلب بتاعك... ودانه... شبه القرون شوية... وطويلة أوي!
وضحك تاني.
- إنت ظالم يا أستاذ يا صغير، أنا ماكنتش باعرف أرسم غير تعابين البوا من بره وتعابين البوا من جوه.
- أهو! ماتقلقش، هتعدي، عشان الأولاد بتفهم.
فرسمتله بقى الكمامة بالقلم الرصاص. وقلبي إتقبض وأنا باديهاله:
- إنت في دماغك حاجة أنا مش عارفها...
بس هو ماردش عليا. وقال لي:
- إنت عارف، بكره هيكون فات سنة على نزولي الأرض...
بعدها، وبعد فترة من السكوت، قال كمان:
- أنا نزلت قريب جدا من هنا...
ووشه إحمَّر.
من غير ما افهم ليه، حسيت تاني بحزن غريب. وبالرغم من كده، خطر على بالي سؤال:
- يبقى يوم ما قابلتك، من تمن تِيَّام، إنت ماكنتش بتتفسح كده لوحدك صدفة، على بعد ألف كيلومتر من أي منطقة فيها ناس! إنت كنت راجع لنقطة نزولك؟
الأمير الصغير وشه إحمَّر أكتر.
وأنا كملت بتردد:
- يمكن، عشان فاتت سنة؟ ...
الأمير الصغير إحمَّر تاني. وماكانش بيرد أبدا على أسئلتي، بس لما حد وشه بيحمَّر، ده معناه إن الإجابة هي «أيوه»، مش كده؟
قلت له:
- ياه! أنا خايف...
لكن هو رد عليا:
- إنت لازم تروح تشتغل دلوقتي. لازم ترجع للآلة بتاعتك. وأنا هاستناك هنا. إرجعلي بكره بالليل...
لكن أنا ماكنتش متطمن. وافتكرت التعلب. كان عنده حق، لو الواحد ساب نفسه لحد يروضه، بيبقى ساعات مُعَرَّض إنه يعيط...

الفصل الستة وعشرين
جنب البير، كان فيه سور قديم والطوب بتاعه مكسر. وتاني يوم بالليل، لما رجعت من شغلي، لمحت من بعيد الأمير الصغير قاعد على السور، ومدلدل رجليه. وسمعته بيتكلم وبيقول:
- إنت مش فاكر بقى؟ ماكانش هنا بالظبط!
وأكيد، فيه صوت حد تاني جاوب عليه، عشان هو رد:
- أيوه! أيوه! هو فعلا اليوم مظبوط، بس مش هنا المكان...
كملت مشي لحد السور. وفضلت لا شايف ولا سامع حد برضو. بالرغم من كده الأمير الصغير رد من جديد:
- ...طبعا. إنت هتشوف علامات رجليا بتبتدي فين. كل إللي عليك إنك تستناني. أنا هاكون هناك النهاردة بالليل.
كنت على بعد عشرين متر من السور وماكنتش شايف حاجة برضو.
بعد سكوت، الأمير الصغير قال كمان:
- إنت السم بتاعك كويس؟ إنت متأكد إنه مش هيخليني أتألم مدة طويلة؟
قلبي إتقبض، ووقفت، بس ماكنتش فاهم حاجة برضو.
وهو قال:
- إمشي إنت دلوقتي، أنا عايز أنزل!
وقتها، نزلت عينيا وبصيت تحت السور، وإتنفضت من الخضة! كان فيه تعبان من التعابين دول إللي لونهم أصفر، إللي بيخلصو عليك في نص دقيقة، وكان رافع راسه ناحية الأمير الصغير. جريت عليه، وأنا بدور في جيبي على المسدس بتاعي عشان أطلعه، لكن الدوشة إللي أنا عملتها خلت التعبان يدوب في الرمل، زي نافورة المية لما تموت، ومن غير إستعجال، إتْسَحَّب وسط الطوب وهو بيعمل صوت خفيف زي صوت المعدن.

أنا وصلت للسور في الوقت المناسب عشان أخد الأمير بتاعي الصغير في حضني، وكان وشه باهت زي التلج.
- إيه الحكاية دي! إنت بتكلم التعابين دلوقتي!
وفكيتله الكوفية الدهبي بتاعته إللي عمره ما بيقلعها. وبَلِّيتله خدوده وشَرَّبْته. ساعتها ماجتليش الجرأة إني أسأله أي حاجة. وهو بصلي في عينيا ولف دراعاته حوالين رقبتي. وحسيت بقلبه بيدق زي قلب عصفورة ضربوها بالبندقية وبتموت. وقال لي:
- أنا مبسوط إنك لقيت الحاجة إللي كانت ناقصة في الآلة بتاعتك. إنت كده هتقدر تروَّح...
- إنت عرفت منين!
أنا أصلا كنت جاي أقول له، إني نجحت في إللي كنت باعمله، مع إنه ماكانش فيه أمل.
وهو ماردش بأي حاجة على سؤالي، بس كمل:
- أنا كمان، هاروَّح، النهارده...
وبعدها، قال بحزن:
- أنا مشواري أبعد بكتير... وأصعب بكتير...
كنت حاسس إن حاجة مش معقولة بتحصل له. فأخدته في حضني جامد زي العيل الصغير، وبالرغم من كده كان بيتهيألي إنه بيقع مني في بير مالوش قرار وإن أنا مش قادر ألحقه...
كانت نظراته كلها جد، وكان بيسرح لبعيد:
- أنا معايا الخروف بتاعك. ومعايا العلبة بتاعت الخروف. ومعايا الكمامة...
وابتسم بحزن.
أنا إستنيت مدة طويلة. وحسيت إنه بيدفى واحدة واحدة:
- يا أستاذ يا صغير، إنت كنت خايف...
طبعا كان خايف! بس هو ضحك بشويش وقال:
- أنا هاخاف أكتر بكتير الليلة دي...
حسيت إن الدم إتْجمِّد في عروقي من تاني، وعرفت إن الحاجة إللي مافيش مفر منها هتحصل. وفهمت إني مش هاستحمل فكرة إني ماسمعش الضحكة دي تاني أبدا. كانت بالنسبالي زي عين ماية في الصحرا.
- يا أستاذ يا صغير، أنا نفسي أسمعك بتضحك...
لكن هو قال لي:
- النهارده بالليل، هيكون فات سنة. النجمة بتاعتي هتكون فوق المكان إللي أنا وقعت فيه السنة إللي فاتت بالظبط...
- يا أستاذ يا صغير، أرجوك قولّي إن حكاية التعبان، والميعاد، والنجمة، دي كلها مجرد حلم مزعج...
بس هو ماردش على سؤالي. وقال لي:
- الحاجات المهمة، مش بتتشاف...
- طبعا...
- زي حكاية الوردة. لو كنت بتحب وردة موجودة على نجمة، الليل بيبقى جميل لما تبص للسما. كأن النجوم كلها بتفَتَّح.
- طبعا...
- زي الماية إللي إدتني أشربها، كانت زي الموسيقى، عشان خاطر البكرة والحبل... فاكر... قد إيه كانت حلوة.
- طبعا...
- باليل، هتبص للنجوم. لكن النجمة بتاعتي صغيرة أوي وماقدرش أوريك مكانها. وكده أحسن. عشان النجمة بتاعتي هتبقى بالنسبالك نجمة وسط النجوم. فهتحب تبص لكل النجوم... والنجوم هيبقو كلهم أصحابك. وكمان هاديلك هدية...
وضحك كمان.
- ياه! يا أستاذ يا صغير! يا صاحبي يا صغير أنا باحب أوي أسمع الضحكة دي!
- هي دي بالظبط الهدية بتاعتي... وهتبقى زي الماية...
- قصدك إيه؟
- بالليل، لما هتبص للسما، بالنسبالك، كل النجوم هيبقو زي ما يكونو بيضحكو، عشان أنا عايش على واحدة منهم، عشان أنا هاكون باضحك على واحدة منهم. وإنت، إنت وبس، هيكون عندك نجوم بيعرفو يضحكو!
وضحك كمان.
- ولما تنسى وجع الفراق (الواحد دايما بيعرف يواسي نفسه) هتبقى مبسوط إنك عرفتني. وهتفضل دايما صاحبي. هتبقى عايز تضحك معايا. فساعات، هتفتح الشباك بتاعك، كده، بس عشان تنبسط... وأصحابك هيبقو مستغربين جدا لما يشوفوك باصص للسما وبتضحك. ساعتها هاتقوللهم: «أيوه، النجوم بيضحكوني دايما!» وهيفتكروك مجنون. وهابقى عملت فيك أحلى مقلب...
وضحك كمان.
- وهابقى كإني إديتك، بدل النجوم، كِمِّية جلاجل صغيرة بتعرف تضحك.
وضحك كمان. وبعدها رجع جد تاني:
-  إنت عارف... الليلة دي... ماتجيش معايا.
- أنا مش هاسيبك.
- هيبقى باين عليا إني بتوجع... وهيبقى باين عليا شوية إني باموت، هي الحكاية بتبقى كده. ماتجيش تشوف الحاجات دي، الموضوع مش مستاهل...
- أنا مش هاسيبك.
لكن هو كان قلقان.
- أنا باقولّك كده كمان عشان التعبان. عشان مايقرصكش... إنت عارف، التعابين شريرة. بيحبو يقرصو...
- أنا مش هاسيبك.
لكن فيه حاجة طمنته:
- صحيح، التعابين مابيبقاش عندهم سم يكفي قرصة تانية...
في الليلة دي، ماشفتوش لما إبتدا طريقه. كان هرب من غير ما يعمل صوت. ولما نجحت إني ألحقه، كان ماشي بخطوات ثابتة وسريعة. وماقاليش حاجة غير:
- ياه! إنت هنا...
مسك إيدي. بس كان لسه بيئنب نفسه:
- إنت غلطان. إنت كده هتتعذب. أنا هيكون شكلي زي ما اكون ميت لكن ده مش هيبقى حقيقي...
أنا فضلت ساكت.

- إنت فاهم. المسافة بعيدة أوي. وأنا ماقدرش أخد معايا جسمي ده. ده تقيل أوي.
أنا فضلت ساكت.
- لكن جسمي هيبقى زي القشرة القديمة لما بتترمي. وماحدش بيزعل على القشر...
أنا فضلت ساكت.
كان محبط شوية. لكن عمل محاولة كمان:
- إنت عارف... الحكاية هتبقى لطيفة. أنا كمان هابص للنجوم. وكل النجوم هيبقو آبار ببكر مصدي. كل النجوم هيصبولي عشان أشرب...
أنا فضلت ساكت.
- هتبقى حاجة حلوة أوي! إنت هيبقى عندك خمسميت مليون جلْجلَة، وأنا هيبقى عندي خمسميت مليون عين ماية...
وسكت هو كمان، عشان كان بيعيط...
- إحنا وصلنا. سيبني أكمل لوحدي.
وقعد عشان كان خايف.

وقال كمان:
- إنت عارف... الوردة بتاعتي... أنا المسئول عنها! وهي ضعيفة أوي! وهي ساذجة أوي. ماعندهاش غير أربع شوكات مالهمش لازمة عشان تدافع بيهم عن نفسها ضد الدنيا كلها...
أنا قعدت عشان رجليا ماكانتش شايلاني. وهو قال:
- أهو... خلص الموضوع...
إتردد شوية كمان، وبعدها قام. وأخد خطوة. وأنا ماكنتش قادر أتحرك.
ماكانش فيه حاجة غير برق لونه أصفر جنب كعبه. وفضل لحظة مابيتحركش. وماصرخش. ووقع زي ما الشجر بيقع. ماعملش حتى صوت، عشان وقع على الرمل.

الفصل السبعة وعشرين
ودلوقتي، طبعا، ست سنين عدت فعلا... ولسه ماحكيتش أبدا القصة دي. زمايلي إللي شافوني كانو مبسوطين جدا إنهم شافوني تاني عايش. كنت حزين بس قلتلهم: «ده من التعب...»
دلوقتي نسيت شوية وجع الفراق. يعني... مش أوي. بس أنا عارف كويس إنه رجع الكوكب بتاعه، عشان لما طلع النهار، مالقيتش جسمه. واضح إنه ماكانش جسم تقيل أوي. وبقيت أحب أسمع النجوم بالليل. زي ما تكون خمسميت مليون جلجلة...
لكن حصلت حاجة مش عادية. الكمامة إللي رسمتها للأمير الصغير، نسيت أزودلها الطوق الجلد! يعني مش هيعرف أبدا يلبسها للخروف. فسألت نفسي: «يا ترى إيه إللي حصل على الكوكب بتاعه؟ ممكن فعلا يكون الخروف أكل الوردة...»
ساعات باقول لنفسي:«اكيد لأ! الأمير الصغير بيحط الوردة بتاعته تحت الغطا الإزاز، وبيراقب الخروف بتاعه كويس...» ساعتها باكون مبسوط. وكل النجوم بيضحكو بشويش.
ساعات باقول لنفسي: «كفاية إن الواحد ينشغل مرة أو التانية! كفاية إنه ينسى في ليلة الغطا الإزاز، ويخرج الخروف بالليل من غير صوت...» ساعتها الجلاجل بيتحولو كلهم لدموع.
هنا ده لغز كبير جدا. بالنسبالي وبالنسبالكم إنتم كمان، إنتم يا اللي بتحبو الأمير الصغير زيي، شكل الكون كله ممكن يتغير، لو، خروف مانعرفوش، في حتة مانعرفهاش، أكل وردة أو ماكلهاش...
بصو للسما. وإسألو نفسكم: الخروف أكل الوردة والا لأ؟ وهتشوفو ساعتها إزاي كل حاجة هتتغير...
ومافيش أي واحد من الكبار هيفهم أبدا قد إيه الموضوع ده مهم!
هو ده، بالنسبالي، هو أجمل مكان، وأكتر مكان حزين في الدنيا. هو نفس المكان إللي في الصفحة إللي فاتت، بس أنا رسمته مرة كمان عشان أخليكم تشوفوه كويس. هنا الأمير الصغير ظهر على الأرض، وبعدها هنا إختفى.
بصو كويس على المكان ده، عشان لو في يوم رحتو الصحرا في أفريقيا، تبقو متأكدين إنكم هتقدرو تعرفوه. ولو حصل وعديتو من هناك، أرجوكم، ماتستعجلوش، واستنو شوية تحت النجمة! ولو بقى ولد جالكم، لو بيضحك، لو شعره دهبي، لو مش بيجاوب لما بيتسئل، هتقدرو تحزرو بسهولة هو يبقى مين. ساعتها بقى خليكم طيبين! ماتسيبونيش زعلان أوي كده: إبعتولي بسرعة وقولولي إنه رجع..


كلمة من القلب
الناس إللي يعرفوني، عارفين إني باعشق القراية... والناس إللي يعرفوني كويس عارفين إني باحب أكتب كمان... والناس إللي يعرفوني أكتر عارفين إن أكتر كتاب قريته وباحبه هو رواية الأمير الصغير لأنطوان دو سانت إكزوبيري...
أول مرة قابلت الأمير الصغير، كنت في تانية إعدادي. كان هو بطل القصة إللي علينا دراستها في حصة الفرنساوي، ومن ساعتها الأمير الصغير بقى من أعز أصحابي عشان إتعلمت منه كتير أوي...
مش بس إتعلمت منه، لأ، ده أنا حلمت معاه، وحبيت معاه، وعيطت معاه، وسافرت معاه...
وطبعا، في الأول ماكنتش عارف إني ماسك في إيدي كتاب مش هيفارقني طول حياتي، ويمكن كمان ماكنتش عارف قيمته الحقيقية، وكان ممكن يبقى بالنسبالي مجرد كتاب غلس لازم أذاكره زي ميت ألف كتاب غلس بنذاكره عشان ننجح في الإمتحان... لولا مدام راتب، مدرسة الفرنساوي بتاعتي، وبالمناسبة هي كانت مرات أخو الفنان الجميل جميل راتب، وكان إسمها كاترين، وكنا بنناديها بإسم عيلة جوزها زي ما بيعملو في فرنسا عشان هي كانت فرنساوية. مدام راتب هي واحدة من المدرسات إللي مش ممكن تلميذ ينساها، كانت طيبة، وظريفة، ومخلصة... هي إللي شرحتلنا تفاصيل قصة الأمير الصغير، وهي إللي وضحتلنا الأفكار الجميلة إللي في الحكاية. ومن ساعتها حياتي إرتبطت بالرواية دي. وبقيت لما أقابل ناس غريبة ومش فاهماني، بافتكر نصايح الأمير الصغير، ولما أتضايق من أهلي أو أتخانق مع أصحابي أو أزهق من مذاكرتي، كنت بافتح الشباك وأبص للنجوم وأدور على النجمة بتاعته وأضحك عشان كنت باسمع كل النجوم بتضحك، وكنت باسأل نفسي ساعات، فين النجمة بتاعتي أنا كمان وإمتى أنا هارجعلها زي ما هو رجع لكوكبه...
وكبرت شوية وعرفت إني مش هاسيب الأرض قريب، وبقى واضح إن الأرض هي غالبا الكوكب بتاعي وإني هافضل عايش عليها مدة مش عارف قد إيه... فقررت أقبل حياتي عليها وأحاول إن أنا أفهم الدنيا بشكل أحسن.
وكان جه الوقت عشان أبتدي أكتشف عالم الحب، ولما كنت باقابل وردة حلوة وأحب أشم ريحتها، كنت دايما بافتكر إن لونها وريحتها الحلوة مش هما الحاجات المهمة، عشان الحاجات المهمة دايما بتكون مختفية. وده خلاني أشوف أبعد من القشرة بتاعتها، وبقيت أقدر ألمس أحلام البنت إللي باحبها، وأقدر أسمع أفكارها وأقرب منها أكتر. وطبعا مش محتاج أقولّكم قد إيه الموضوع ده فادني في علاقاتي.
ولما إخترت وردة وحبتها... ساعتها فهمت إحساس الأمير الصغير لما الوردة بتاعته كانت بتعذبه... ورجعت أقرا تاني الرواية وفهمت حاجات كتيرة جديدة، وإفتكرت إن أنا لازم أخد بالي من الوردة بتاعتي عشان أنا بقيت مسؤول عنها، وإن الوقت إللي بضيعه معها هو إللي بيخليها مهمة. ولما كانت بتوحشني كنت برضو بابص للسما، وكنت باشوف نظرات عينيها في لمعة كل نجمة.
وعدت أيام ودُقْت مرارة الفراق... فارقت بنات حبتهم وصحاب عشت معاهم أيام حلوة. وفي كل مرة كنت بافتكر كلام التعلب.  وبرغم صعوبة الإحساس، كنت بابقى عارف إن كل واحد فات أو واحدة فاتت في حياتي غيرولي شكل الدنيا. هي، لون البحر بقى دايما بيفكرني بعينيها، وهو، أغنية سيد درويش بتفكرني بضحكته، وبكده كل حاجة في الدنيا بقى ليها معنى وبقى ليها ذكرى، وده كان بيْهَوِّن عليا كتير. لكن فضل وهيفضل دايما لون القمح الدهبي بيفكرني بلون شعر الأمير الصغير...
وبعد سنين حققت حلم حياتي وسافرت فرنسا، وأول مدينة زورتها هناك كانت مدينة ليون، والحاجة الغريبة هي إن المدينة دي هي إللي إتولد فيها أنطوان دو سانت إكزوبيري... والمطار هناك على إسمه. وفي اليوم ده صاحبتي جات تستقبلني وتوصلني البيت. كانت مستغربة أوي وبتضحك لما شافت السعادة بتنط من عينيا، وأنا باسقف بإيدايا زي الأطفال، عشان عدينا من ميدان واسع وفي نصه فيه تمثال كبير للأمير الصغير. ساعتها كنت فرحان أوي زي ما اكون قابلته بجد. أو يمكن أكون قابلته بجد هنا في المدينة بتاعته إللي أنا كمان بقيت عايش فيها، وكأن مصيري إتربط أكتر وأكتر بصاحبي الصغير.
والنهارده باتمنى إن الترجمة بتاعتي تكون قدرت تقرب الكتاب ده للناس إللي ماكانوش سمعو عنه قبل كده وللناس إللي قروه بلغة تانية، وإنكم تكونو إستمتعتم بجد بقصة من أجمل القصص إللي إتكتبت في العالم.

هكتور
الفهرس

